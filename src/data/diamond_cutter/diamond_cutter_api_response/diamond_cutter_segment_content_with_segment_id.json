[
    {
        "segment_content": "༄༅། །འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་གཅོད་པ་ཞེས་བྱ་བ་བཞུགས་སོ། །\n",
        "id": "71cb62ca-fafc-4dd9-b89c-dd3bf985a2c6"
    },
    {
        "segment_content": "རྒྱ་གར་སྐད་དུ། ཨརྱཱ་བཛྲ་ཙྪེད་ཀ་པྲཛྙཱ་པ་ར་མི་ཏཱ་ནཱ་མ་མ་ཧཱ་ཡ་ན་སཱུ་ཏྲ། \n",
        "id": "c7036580-095f-409f-99dd-3c4d5f432d02"
    },
    {
        "segment_content": "བོད་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་གཅོད་པ་ཞེས་བྱ་བ་ཐེག་པ་ཆེན་པོའི་མདོ།\n",
        "id": "31c62185-ee8f-489e-9883-a551ca789d66"
    },
    {
        "segment_content": "སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །\n",
        "id": "4fbdfbe7-d22e-4f83-ac4d-4045e815a451"
    },
    {
        "segment_content": "འདི་སྐད་བདག་གིས་ཐོས་པ་དུས་གཅིག་ན། \n",
        "id": "081c8c18-79e9-46a5-96cb-d4dd17ec988d"
    },
    {
        "segment_content": "བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དག་དང་ཐབས་གཅིག་ཏུ་བཞུགས་སོ། །\n",
        "id": "e4758138-8cf0-4dce-8232-ae84885e71cc"
    },
    {
        "segment_content": "དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ། ཤམ་ཐབས་དང་ཆོས་གོས་སྐུ་ལ་གསོལ་ཏེ། ལྷུང་བཟེད་བསྣམས་ནས་མཉན་ཡོད་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་གཤེགས་སོ། །\n",
        "id": "27f7902a-d76c-44c3-b93d-0b5ff02182b3"
    },
    {
        "segment_content": "དེ་ནས་བཅོམ་ལྡན་འདས་མཉན་ཡོད་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་གཤེགས་ནས་ཞལ་ཟས་གསོལ་ཏེ་ཟས་ཀྱི་བྱ་བ་མཛད་དེ། \n",
        "id": "1273cedf-737c-4fb8-a440-05c91524767f"
    },
    {
        "segment_content": "ཟས་ཕྱི་མའི་བསོད་སྙོམས་སྤངས་ནས་ལྷུང་བཟེད་དང་ཆོས་གོས་བཞག་ནས། ཞབས་བསིལ་ཏེ་གདན་བཤམས་པ་ལ་སྐྱིལ་མོ་ཀྲུང་བཅས་ནས་སྐུ་དྲང་པོར་བསྲང་སྟེ། དྲན་པ་མངོན་དུ་བཞག་ནས་བཞུགས་སོ། །\n",
        "id": "ee580f64-2be8-4f70-8afe-2ae4646cbdde"
    },
    {
        "segment_content": "དེ་ནས་དགེ་སློང་མང་པོས་བཅོམ་ལྡན་འདས་ག་ལ་བ་དེར་དོང་སྟེ་ལྷགས་ནས། \n",
        "id": "c6576cb7-8d1b-4a6f-9fd4-72951d8814b2"
    },
    {
        "segment_content": "བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །\n",
        "id": "671a2850-2966-42fe-8e25-1c63effe4475"
    },
    {
        "segment_content": "ཡང་དེའི་ཚེ་ཚེ་དང་ལྡན་པ་རབ་འབྱོར་འཁོར་དེ་ཉིད་དུ་འདུས་པར་གྱུར་ཏེ་འདུག་གོ །\n",
        "id": "dc3e9999-054c-4586-b370-04149c999b04"
    },
    {
        "segment_content": "དེ་ནས་ཚེ་དང་ལྡན་པ་རབ་འབྱོར་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེར་ལོགས་སུ་ཐལ་མོ་སྦྱར་བ་བཏུད་ནས། \n",
        "id": "f7986955-b28b-43f5-9605-a41f70b3e929"
    },
    {
        "segment_content": "བཅོམ་ལྡན་འདས་ལ་འདི་སྐད་ཅེས་གསོལ་ཏོ། །\n",
        "id": "4eb596e9-8d83-4841-ba03-dcd56c6e327d"
    },
    {
        "segment_content": "བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཕན་གདགས་པའི་དམ་པ་ཇི་སྙེད་པས་ཕན་གདགས་པ་དང༌། དེ་བཞིན་གཤེགས་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཡོངས་སུ་གཏད་པའི་དམ་པ་ཇི་སྙེད་པས་ཡོངས་སུ་གཏད་པ་ནི། བཅོམ་ལྡན་འདས་ངོ་མཚར་ལགས་སོ། ། བདེ་བར་གཤེགས་པ་ངོ་མཚར་ལགས་སོ། །\n",
        "id": "08f139e0-0e9e-4c0a-9e4c-d65204cf8284"
    },
    {
        "segment_content": "བཅོམ་ལྡན་འདས་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས་ཇི་ལྟར་གནས་པར་བགྱི། \n",
        "id": "0d822b6f-e7b5-402f-a178-bccc493a3948"
    },
    {
        "segment_content": "ཇི་ལྟར་བསྒྲུབ་པར་བགྱི། \n",
        "id": "db3e0582-33ec-4e9f-92b4-f3ad2bf852c2"
    },
    {
        "segment_content": "ཇི་ལྟར་སེམས་རབ་ཏུ་གཟུང་བར་བགྱི། \n",
        "id": "2934a106-14d5-495f-8ebf-80ac7d135bbd"
    },
    {
        "segment_content": "དེ་སྐད་ཅེས་གསོལ་པ་དང༌། \n",
        "id": "6ed9c9f7-69e1-4d0c-bbb9-32d7d7a3ec39"
    },
    {
        "segment_content": "བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "968023b5-f2ad-4eab-b067-b0069fdc1f9b"
    },
    {
        "segment_content": "རབ་འབྱོར་ལེགས་སོ་ལེགས་སོ། །\n",
        "id": "fbad6518-e982-4f37-ba27-3f88bfc6d266"
    },
    {
        "segment_content": "རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ།\n",
        "id": "0dba9a57-d662-40a4-b3dd-99f3cfcac678"
    },
    {
        "segment_content": "དེ་བཞིན་གཤེགས་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཕན་གདགས་པའི་དམ་པས་ཕན་གདགས་སོ། །\n",
        "id": "16c5c914-adf0-4cc1-b66a-496b8aa161a2"
    },
    {
        "segment_content": "དེ་བཞིན་གཤེགས་པས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཡོངས་སུ་གཏད་པའི་དམ་པས་ཡོངས་སུ་གཏད་དོ། །\n",
        "id": "255e0df4-f693-4b43-8d28-c3381545aefa"
    },
    {
        "segment_content": "རབ་འབྱོར་དེའི་ཕྱིར་ཉོན་ལ་ལེགས་པར་རབ་ཏུ་ཡིད་ལ་ཟུངས་ཤིག་དང༌།\n",
        "id": "f1d57841-2111-425b-bb17-8e275fb939e4"
    },
    {
        "segment_content": "བྱང་ཆུབ་སེམས་དཔའི་ཐེག་པ་ལ་ཡང་དག་པར་བཞུགས་པས་ཇི་ལྟར་གནས་པར་བྱ་བ་དང༌། ཇི་ལྟར་བསྒྲུབ་པར་བྱ་བ་དང༌།  ཇི་ལྟར་སེམས་རབ་ཏུ་གཟུང་བར་བྱ་བ་ངས་ཁྱོད་ལ་བཤད་དོ། །\n",
        "id": "195b5c89-85d9-4e71-8fe9-8a193c1baee6"
    },
    {
        "segment_content": "བཅོམ་ལྡན་འདས་དེ་དེ་བཞིན་ནོ། །ཞེས་གསོལ་ནས། \n",
        "id": "bade685b-d661-4022-b212-9651bf22ed6d"
    },
    {
        "segment_content": "ཚེ་དང་ལྡན་པ་རབ་འབྱོར་བཅོམ་ལྡན་འདས་ཀྱི་ལྟར་མཉན་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "8dd823c6-e709-4839-b4d8-a8442b1b9ec5"
    },
    {
        "segment_content": "རབ་འབྱོར་འདི་ལ་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། འདི་སྙམ་དུ་བདག་གིས་སེམས་ཅན་ཇི་ཙམ་སེམས་ཅན་དུ་བསྡུ་བས་བསྡུས་པ། སྒོ་ང་ལས་སྐྱེས་པའམ། མངལ་ལས་སྐྱེས་པའམ། དྲོད་གཤེར་ལས་སྐྱེས་པའམ། རྫུས་ཏེ་སྐྱེས་པའམ། གཟུགས་ཅན་ནམ། གཟུགས་ཅན་མ་ཡིན་པའམ། འདུ་ཤེས་ཅན་ནམ། འདུ་ཤེས་མེད་འདུ་ཤེས་མེད་མིན་ནམ། སེམས་ཅན་གྱི་ཁམས་ཇི་ཙམ་སེམས་ཅན་དུ་གདགས་པའི་བརྟགས་པ་དེ་དག་ཐམས་ཅད་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའོ། །\n",
        "id": "6f0542b5-e156-4c57-8f97-f0bbf88e3c48"
    },
    {
        "segment_content": "དེ་ལྟར་སེམས་ཅན་ཚད་མེད་པ་ཡོངས་སུ་མྱ་ངན་ལས་འདས་ཀྱང༌། སེམས་ཅན་གང་ཡང་ཡོངས་སུ་མྱ་ངན་ལས་འདས་པར་འགྱུར་བ་མེད་དོ་སྙམ་དུ་སེམས་བསྐྱེད་པར་བྱའོ། །\n",
        "id": "6590fd39-1a90-4b9b-bd93-db9c51781e90"
    },
    {
        "segment_content": "དེ་ཅིའི་ཕྱིར་ཞེ་ན། དེ་བྱང་ཆུབ་སེམས་དཔའ་ཞེས་མི་བྱ་བའི་ཕྱིར་རོ། །\n",
        "id": "441175dd-ce12-45a4-b3d5-21cdf0fc5db6"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་གང་སེམས་ཅན་དུ་འདུ་ཤེས་འཇུག་གམ། སྲོག་ཏུ་འདུ་ཤེས་འཇུག་གམ། གང་ཟག་ཏུ་འདུ་ཤེས་འཇུག་ན། དེ་བྱང་ཆུབ་སེམས་དཔའ་ཞེས་མི་བྱ་བའི་ཕྱིར་རོ། །\n",
        "id": "cea7d8c9-bbd5-4fea-a26b-71bce6b4f235"
    },
    {
        "segment_content": "ཡང་རབ་འབྱོར་བྱང་ཆུབ་སེམས་དཔའ་དངོས་པོ་ལ་མི་གནས་པར་སྦྱིན་པ་སྦྱིན་པར་བྱའོ། །\n",
        "id": "8c5988af-cc88-46c2-bbc6-a41ef43bed87"
    },
    {
        "segment_content": "ཅི་ལ་ཡང་མི་གནས་པར་སྦྱིན་པ་སྦྱིན་པར་བྱའོ། །\n",
        "id": "cb6bc0e5-cd9f-4391-aeb2-150c093c46d0"
    },
    {
        "segment_content": "གཟུགས་ལ་ཡང་མི་གནས་པར་སྦྱིན་པ་སྦྱིན་པར་བྱའོ། །\n",
        "id": "70863bb5-ff82-4a7b-9010-0d2414ba3018"
    },
    {
        "segment_content": "དེ་བཞིན་དུ་སྒྲ་དང༌། དྲི་དང་། རོ་དང༌། རེག་བྱ་དང༌། ཆོས་ལ་ཡང་མི་གནས་པར་སྦྱིན་པ་སྦྱིན་པར་བྱའོ། །\n",
        "id": "9bd45104-7897-471f-87da-c0d4028bf00f"
    },
    {
        "segment_content": "རབ་འབྱོར་ཅི་ནས་ཀྱང་མཚན་མར་འདུ་ཤེས་པ་ལ་ཡང་མི་གནས་པར་དེ་ལྟར་བྱང་ཆུབ་སེམས་དཔས་སྦྱིན་པ་སྦྱིན་ནོ། །\n",
        "id": "c334103e-1318-44cc-a11e-411d6542b1ad"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་བྱང་ཆུབ་སེམས་དཔའ་གང་མི་གནས་པར་སྦྱིན་པ་སྦྱིན་པ་དེའི་བསོད་ནམས་ཀྱི་ཕུང་པོ་ནི། རབ་འབྱོར་ཚད་གཟུང་བར་སླ་བ་མ་ཡིན་པའི་ཕྱིར་རོ། །\n",
        "id": "f897b980-7ef0-46a5-8058-782eaf793a76"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། ཤར་ཕྱོགས་ཀྱི་ནམ་མཁའི་ཚད་གཟུང་བར་སླ་སྙམ་མམ། \n",
        "id": "87c9d153-678b-4134-8eb3-25d4124df4e4"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "85a1bffe-2fb3-4fc1-baed-100ff521a418"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་ལྷོ་དང༌། ནུབ་དང༌། བྱང་དང༌། སྟེང་དང༌། འོག་གི་ཕྱོགས་དང༌། ཕྱོགས་མཚམས་དང༌། ཕྱོགས་བཅུའི་ནམ་མཁའི་ཚད་གཟུང་བར་སླའམ། \n",
        "id": "fb12ea4f-7890-4d79-a563-8938b70a5ae5"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "1dfd621b-2e6f-4d14-b695-441eefa87777"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བཞིན་དུ་བྱང་ཆུབ་སེམས་དཔའ་གང་ལ་ཡང་མི་གནས་པར་སྦྱིན་པ་སྦྱིན་པ་དེའི་བསོད་ནམས་ཀྱི་ཕུང་པོ་ནི། རབ་འབྱོར་ཚད་གཟུང་བར་སླ་བ་མ་ཡིན་པའི་ཕྱིར་རོ། །\n",
        "id": "dc0a95a5-85b2-4cb8-9b0a-a5158855f00f"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་བྱ་སྙམ་མམ། \n",
        "id": "3719972c-0fd3-41b4-ae02-6f78f7f84efa"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "93e98b3c-88dd-4123-95dd-766ef8e10cde"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་མི་བགྱི་ལགས་སོ། །\n",
        "id": "143cbee4-b5d2-452e-a8ef-9e4319b18360"
    },
    {
        "segment_content": "དེ་ཅིའི་སླད་དུ་ཞེ་ན། དེ་བཞིན་གཤེགས་པས་མཚན་ཕུན་སུམ་ཚོགས་པ་ཞེས་གང་གསུངས་པ་དེ་ཉིད། མཚན་ཕུན་སུམ་ཚོགས་པ་མ་མཆིས་པའི་སླད་དུའོ། ། \n",
        "id": "ce3ad4c4-065a-48ed-a61e-7962243e566d"
    },
    {
        "segment_content": "དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། ། \n",
        "id": "2aa6498f-3f3e-4884-8546-3312799c8c48"
    },
    {
        "segment_content": "རབ་འབྱོར་ཇི་ཙམ་དུ་མཚན་ཕུན་སུམ་ཚོགས་པ་དེ་ཙམ་དུ་བརྫུན་ནོ། །\n",
        "id": "5ead43cf-ffad-4986-a927-37f9d2090f10"
    },
    {
        "segment_content": "ཇི་ཙམ་དུ་མཚན་ཕུན་སུམ་ཚོགས་པ་མེད་པ་དེ་ཙམ་དུ་མི་བརྫུན་ཏེ། \n",
        "id": "1875f1e9-75e2-4b36-ac36-11c64c4f5a8a"
    },
    {
        "segment_content": "དེ་ལྟར་ན་དེ་བཞིན་གཤེགས་པ་ལ་མཚན་དང་མཚན་མ་མེད་པར་བལྟའོ། །\n",
        "id": "294159f2-84ab-416b-9528-845068e828b0"
    },
    {
        "segment_content": "དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "5e91b539-4b09-4988-af72-d5958c9fabfd"
    },
    {
        "segment_content": "བཅོམ་ལྡན་འདས་མ་འོངས་པའི་དུས་ལྔ་བརྒྱའི་ཐ་མ་ལ། དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་ན་སེམས་ཅན་གང་ལ་ལ་དག་འདི་ལྟ་བུའི་མདོ་སྡེའི་ཚིག་བཤད་པ་དག་ལ་ཡང་དག་པར་འདུ་ཤེས་བསྐྱེད་པར་འགྱུར་བ་འབྱུང་བ་ལྟ་མཆིས་ལགས་སམ།\n",
        "id": "1d2ab6da-7ec9-4c17-8798-f036ea9ac210"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་ཁྱོད་འདི་སྐད་དུ་མ་འོངས་པའི་དུས་ལྔ་བརྒྱའི་ཐ་མ་ལ། དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་ན། སེམས་ཅན་གང་ལ་ལ་དག་འདི་ལྟ་བུའི་མདོ་སྡེའི་ཚིག་བཤད་པ་དག་ལ་ཡང་དག་པར་འདུ་ཤེས་བསྐྱེད་པར་འགྱུར་བ་འབྱུང་བ་ལྟ་མཆིས་ལགས་སམ་ཞེས་ཁྱོད་དེ་སྐད་མ་ཟེར་ཅིག །\n",
        "id": "24a2d7ce-b859-4aad-8427-3ba8c4750f37"
    },
    {
        "segment_content": "རབ་འབྱོར་མ་འོངས་པའི་དུས་ལྔ་བརྒྱའི་ཐ་མ་ལ་དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པ་དག་འབྱུང་སྟེ།\n",
        "id": "d148d496-ed70-4ee6-8672-61ef4a7214fd"
    },
    {
        "segment_content": "རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང་སངས་རྒྱས་གཅིག་ལ་བསྙེན་བཀུར་བྱས་པ་མ་ཡིན། \n",
        "id": "ba23a192-cac4-4b64-81c7-57cd23200225"
    },
    {
        "segment_content": "སངས་རྒྱས་གཅིག་ལ་དགེ་བའི་རྩ་བ་བསྐྱེད་པ་མ་ཡིན་གྱི།\n",
        "id": "a0345be7-369d-4c13-b735-adba58cce95d"
    },
    {
        "segment_content": "རབ་འབྱོར་སངས་རྒྱས་འབུམ་ཕྲག་དུ་མ་ལ་བསྙེན་བཀུར་བྱས་ཤིང་སངས་རྒྱས་འབུམ་ཕྲག་དུ་མ་ལ་དགེ་བའི་རྩ་བ་དག་བསྐྱེད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་འབྱུང་ངོ་། །\n",
        "id": "68840fe4-1b9c-4d21-9ff9-bf80031fd387"
    },
    {
        "segment_content": "རབ་འབྱོར་གང་དག་འདི་ལྟ་བུའི་མདོ་སྡེའི་བཤད་པ་དག་ལ་སེམས་དད་པ་གཅིག་ཙམ་རྙེད་པར་འགྱུར་བ་དེ་དག་ནི། དེ་བཞིན་གཤེགས་པས་མཁྱེན་ཏོ། །\n",
        "id": "663c1862-983c-49a1-9718-17b5b80d8c86"
    },
    {
        "segment_content": "རབ་འབྱོར་དེ་དག་ནི་དེ་བཞིན་གཤེགས་པས་གཟིགས་ཏེ། \n",
        "id": "f402f8b6-9db1-4b7b-bbe0-6355eb0a2605"
    },
    {
        "segment_content": "རབ་འབྱོར་སེམས་ཅན་དེ་དག་ཐམས་ཅད་ནི་བསོད་ནམས་ཀྱི་ཕུང་པོ་དཔག་ཏུ་མེད་པ་བསྐྱེད་ཅིང་ཡོངས་སུ་སྡུད་པར་འགྱུར་རོ། །\n",
        "id": "2c150074-417c-4aa0-afb3-0a84a210d525"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི། བདག་ཏུ་འདུ་ཤེས་འཇུག་པར་མི་འགྱུར་ཞིང༌། \n",
        "id": "51180416-c196-4df2-a5d0-dc5e308d32be"
    },
    {
        "segment_content": "སེམས་ཅན་དུ་འདུ་ཤེས་པ་མ་ཡིན། སྲོག་ཏུ་འདུ་ཤེས་པ་མ་ཡིན། གང་ཟག་ཏུ་འདུ་ཤེས་འཇུག་པར་མི་འགྱུར་བའི་ཕྱིར་རོ། །\n",
        "id": "9b95c977-0629-4891-ae74-60aebc3c73ce"
    },
    {
        "segment_content": "རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང་ཆོས་སུ་འདུ་ཤེས་པ་དང༌། ཆོས་མེད་པར་ཡང་འདུ་ཤེས་མི་འཇུག་སྟེ། \n",
        "id": "a7db6ce8-e294-4512-88c8-ec2abc5cb490"
    },
    {
        "segment_content": "དེ་དག་ནི་འདུ་ཤེས་མེད་པར་ཡང་འཇུག་པར་མི་འགྱུར་རོ། །\n",
        "id": "7a2c981e-7fc9-43d5-af9e-e08fffa932eb"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི། ཆོས་སུ་འདུ་ཤེས་འཇུག་ན་ཡང་དེ་ཉིད་དེ་དག་གིས་བདག་ཏུ་འཛིན་པར་འགྱུར་ཞིང༌།\n",
        "id": "bfd4c092-0ce2-4764-afb0-ff378f71c249"
    },
    {
        "segment_content": "སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་བའི་ཕྱིར་རོ། །\n",
        "id": "2afc8c48-e67d-4039-87e2-2c95387d8510"
    },
    {
        "segment_content": "གལ་ཏེ་ཆོས་བདག་མེད་པར་འདུ་ཤེས་འཇུག་ན་ཡང་དེ་ཉིད་དེ་དག་གིས་བདག་ཏུ་འཛིན་པར་འགྱུར་ཞིང༌།\n",
        "id": "a3d0c57a-8df0-416e-a1fa-e4b90016728f"
    },
    {
        "segment_content": "སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་བའི་ཕྱིར་རོ། །\n",
        "id": "a0b094ab-3280-409d-a59d-adb8f5ae3977"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་བྱང་ཆུབ་སེམས་དཔས་ཆོས་ཀྱང་ལོག་པར་གཟུང་བར་མི་བྱ་སྟེ། ཆོས་མ་ཡིན་པ་ཡང་མི་གཟུང་བའི་ཕྱིར་རོ། །\n",
        "id": "2d4354a0-13f8-404c-8342-f53275642486"
    },
    {
        "segment_content": "དེ་བས་ན་དེ་ལས་དགོངས་ཏེ་དེ་བཞིན་གཤེགས་པས་ཆོས་ཀྱི་རྣམ་གྲངས་འདི་གཟིངས་ལྟ་བུར་ཤེས་པ་རྣམས་ཀྱིས་ཆོས་རྣམས་ཀྱང་སྤང་བར་བྱ་ན། ཆོས་མ་ཡིན་པ་རྣམས་ལྟ་ཅི་སྨོས། ཞེས་གསུངས་སོ། །\n",
        "id": "409063ab-3550-4a53-9684-ca8198e0a64a"
    },
    {
        "segment_content": "གཞན་ཡང་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "b66a7e4f-8dee-4379-b1ce-b83b655457c4"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "2be45d61-21db-4e90-bc34-0e9089f336cc"
    },
    {
        "segment_content": "དེ་བཞིན་གཤེགས་པའི་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་ཡོད་སྙམ་མམ། \n",
        "id": "768ecc0a-bb4b-4a98-b187-e5a7e08447ff"
    },
    {
        "segment_content": "དེ་བཞིན་གཤེགས་པས་ཆོས་དེ་གང་ཡང་བསྟན་སྙམ་མམ། \n",
        "id": "8736d141-0eb1-43bc-96cf-67b2446a15bb"
    },
    {
        "segment_content": "དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "c4330545-bf14-4974-a857-c65d55cc4376"
    },
    {
        "segment_content": "བཅོམ་ལྡན་འདས་བདག་གིས་བཅོམ་ལྡན་འདས་ཀྱིས་གསུངས་པའི་དོན་འཚལ་བ་ལྟར་ན། དེ་བཞིན་གཤེགས་པས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མ་མཆིས་ལགས་སོ། །\n",
        "id": "7d314f2e-d91f-4751-98ce-9b6ec8e63ee9"
    },
    {
        "segment_content": "དེ་བཞིན་གཤེགས་པས་བསྟན་པའི་ཆོས་དེ་གང་ཡང་མ་མཆིས་ལགས་སོ། །\n",
        "id": "aa74658a-2892-4014-8a8d-198027bbdc48"
    },
    {
        "segment_content": "དེ་ཅིའི་སླད་དུ་ཞེ་ན། དེ་བཞིན་གཤེགས་པས་ཆོས་དེ་གང་ཡང་མངོན་པར་རྫོགས་པར་སངས་རྒྱས་པའམ། བསྟན་པ་དེ་ནི་གཟུང་དུ་མ་མཆིས་བརྗོད་དུ་མ་མཆིས་ཏེ། \n",
        "id": "69b3eabf-ef56-41d0-a3ac-1f79179b7494"
    },
    {
        "segment_content": "དེ་ནི་ཆོས་ཀྱང་མ་ལགས་ཆོས་མ་མཆིས་པ་ཡང་མ་ལགས་པའི་སླད་དུའོ། །\n",
        "id": "f1418d0e-130a-45dd-ab66-b400e119cace"
    },
    {
        "segment_content": "དེ་ཅིའི་སླད་དུ་ཞེ་ན། འཕགས་པའི་གང་ཟག་རྣམས་ནི་འདུས་མ་བྱས་ཀྱིས་རབ་ཏུ་བྱེ་བའི་སླད་དུའོ། །\n",
        "id": "f242dc89-27e3-46f9-879c-f3bb36407080"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "71be5c6d-4a9b-47c6-ad84-0e9dae573408"
    },
    {
        "segment_content": "རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ་སྦྱིན་པ་བྱིན་ན། རིགས་ཀྱི་བུའམ་རིགས་ཀྱི་བུ་མོ་དེ་གཞི་དེ་ལས་བསོད་ནམས་ཀྱི་ཕུང་པོ་མང་དུ་བསྐྱེད་སྙམ་མམ།\n",
        "id": "ce879a39-5803-4955-a083-0b7c485aabcd"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་མང་ལགས་སོ། །\n",
        "id": "2bd22833-75b3-43f8-a450-17ffd200d0d5"
    },
    {
        "segment_content": "བདེ་བར་གཤེགས་པ་མང་ལགས་སོ། །\n",
        "id": "35b34358-d3d8-48a7-b35c-9c6469eaaefa"
    },
    {
        "segment_content": "རིགས་ཀྱི་བུའམ་རིགས་ཀྱི་བུ་མོ་དེ་དེའི་གཞི་དེ་ལས་བསོད་ནམས་ཀྱི་ཕུང་པོ་མང་དུ་བསྐྱེད་དོ། །\n",
        "id": "25ff2704-81bb-4e91-8a10-2b61fffdeba0"
    },
    {
        "segment_content": "དེ་ཅིའི་སླད་དུ་ཞེ་ན། བསོད་ནམས་ཀྱི་ཕུང་པོ་དེ་ཉིད་ཕུང་པོ་མ་མཆིས་པའི་སླད་དུ་སྟེ། \n",
        "id": "1bb420cc-014c-4f04-aaad-20b8ad980c33"
    },
    {
        "segment_content": "དེ་བས་ན་དེ་བཞིན་གཤེགས་པས་བསོད་ནམས་ཀྱི་ཕུང་པོ་བསོད་ནམས་ཀྱི་ཕུང་པོ་ཞེས་གསུངས་སོ། །\n",
        "id": "953e89f6-9cd1-4ba7-9898-483f71c1f28a"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་རིགས་ཀྱི་བུའམ་རིགས་ཀྱི་བུ་མོ་གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ་སྦྱིན་པ་བྱིན་པ་བས། གང་གིས་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་ནས་གཞན་དག་ལ་འཆད་ཅིང་ཡང་དག་པར་རབ་ཏུ་སྟོན་ན། གཞི་དེ་ལས་བསོད་ནམས་ཀྱི་ཕུང་པོ་ཆེས་མང་དུ་གྲངས་མེད་དཔག་ཏུ་མེད་པ་བསྐྱེད་དོ། །\n",
        "id": "14f4b796-2809-4512-a549-ac7a449443aa"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་འདི་ལས་བྱུང་སྟེ། \n",
        "id": "1e5cdf02-3d6c-421f-92cf-56c7335f9c54"
    },
    {
        "segment_content": "སངས་རྒྱས་བཅོམ་ལྡན་འདས་རྣམས་ཀྱང་འདི་ལས་སྐྱེས་པའི་ཕྱིར་རོ། །\n",
        "id": "33887e12-d63b-40e3-b17c-a1161b99a14b"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་སངས་རྒྱས་ཀྱི་ཆོས་རྣམས་སངས་རྒྱས་ཀྱི་ཆོས་རྣམས་ཞེས་བྱ་བ་ནི། སངས་རྒྱས་ཀྱི་ཆོས་དེ་དག་མེད་པར་དེ་བཞིན་གཤེགས་པའི་གསུངས་པའི་ཕྱིར་ཏེ། \n",
        "id": "292dc5ea-18a1-47f9-92b6-b4f3e0261c73"
    },
    {
        "segment_content": "དེས་ན་སངས་རྒྱས་ཀྱི་ཆོས་རྣམས་ཞེས་བྱའོ། །\n",
        "id": "49559ad0-ad2a-4c86-8a5e-b4c1fb91f221"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "af794e83-b4e3-454e-bf5b-31f0627f0906"
    },
    {
        "segment_content": "རྒྱུན་དུ་ཞུགས་པ་འདི་སྙམ་དུ་བདག་གིས་རྒྱུན་དུ་ཞུགས་པའི་འབྲས་བུ་ཐོབ་བོ་སྙམ་དུ་སེམས་སྙམ་མམ། \n",
        "id": "85d4c039-5bf6-4d90-a022-fb8a047b5741"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "f0e493b4-cd21-4a6b-a11d-753abe074650"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ནི་ཅི་ལ་ཡང་ཞུགས་པ་མ་མཆིས་པའི་སླད་དུ་སྟེ། \n",
        "id": "6f4331a9-248d-4a8e-9f38-cee2a7276654"
    },
    {
        "segment_content": "དེས་ན་རྒྱུན་དུ་ཞུགས་པ་ཞེས་བགྱིའོ། །\n",
        "id": "9ae18798-86c9-41d4-8b11-79f92ad8075e"
    },
    {
        "segment_content": "གཟུགས་ལ་ཡང་མ་ཞུགས། སྒྲ་ལ་ཡང་མ་ལགས། དྲི་ལ་ཡང་མ་ལགས། རོ་ལ་ཡང་མ་ལགས། རེག་བྱ་ལ་ཡང་མ་ལགས། ཆོས་རྣམས་ལ་ཡང་མ་ཞུགས་ཏེ།\n",
        "id": "163564b6-708e-4ccd-bc48-e3e5ee69ab06"
    },
    {
        "segment_content": "དེས་ན་རྒྱུན་དུ་ཞུགས་པ་ཞེས་བགྱིའོ། །\n",
        "id": "fafac7a6-42bd-43d5-bbf8-2ab77d4ef2cb"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་གལ་ཏེ་རྒྱུན་དུ་ཞུགས་པ་འདི་སྙམ་དུ་བདག་གིས་རྒྱུན་དུ་ཞུགས་པའི་འབྲས་བུ་ཐོབ་བོ་སྙམ་དུ་སེམས་པར་གྱུར་ན། དེ་ཉིད་དེའི་བདག་ཏུ་འཛིན་པར་འགྱུར་ལགས་སོ། །\n",
        "id": "625280f8-218f-43e9-956e-326c375368e3"
    },
    {
        "segment_content": "སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་ལགས་སོ། །\n",
        "id": "0ba9cd13-8460-421c-a314-5a719183d6ee"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "50071d29-f14b-47d6-98f7-ba5680a0a1dc"
    },
    {
        "segment_content": "ལན་ཅིག་ཕྱིར་འོང་བ་འདི་སྙམ་དུ་བདག་གིས་ལན་ཅིག་ཕྱིར་འོང་བའི་འབྲས་བུ་ཐོབ་བོ་སྙམ་དུ་སེམས་སྙམ།\n",
        "id": "bfc7a04e-0eaf-47b7-a4a7-aa498ee5614e"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "aba2876d-c595-4844-ba3f-6c8a392676c8"
    },
    {
        "segment_content": "དེ་ཅིའི་ཕྱིར་ཞེ་ན། གང་ལན་ཅིག་ཕྱིར་འོང་བ་ཉིད་དུ་ཞུགས་པའི་ཆོས་དེ་གང་ཡང་མ་མཆིས་པའི་སླད་དུ་སྟེ། \n",
        "id": "aa6dc9f1-8ae0-41ee-bb05-1753f5de23b2"
    },
    {
        "segment_content": "དེས་ན་ལན་ཅིག་ཕྱིར་འོང་བ་ཞེས་བགྱིའོ། །\n",
        "id": "eb86d1c8-3923-4632-91e8-9d321e8d7ae9"
    },
    {
        "segment_content": "བཅོམ་ལྡན་འདས་གལ་ཏེ་ལན་ཅིག་ཕྱིར་འོང་བ་འདི་སྙམ་དུ་བདག་གིས་ལན་ཅིག་ཕྱིར་འོང་བའི་འབྲས་བུ་ཐོབ་བོ་སྙམ་དུ་སེམས་པར་གྱུར་ན། དེ་ཉིད་དེའི་བདག་ཏུ་འཛིན་པར་འགྱུར་ལགས་སོ། །\n",
        "id": "470d3d0e-ac05-4920-b0da-aeda4c092365"
    },
    {
        "segment_content": "སེམས་ཅན་དུ་འཛིན་པ་དང༌སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་ལགས་སོ། །\n",
        "id": "cfbbd36a-673b-45fa-b0e6-59acadc5a2c8"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས་\n",
        "id": "4d44af78-8545-418d-9426-59b21afe1df7"
    },
    {
        "segment_content": "ཕྱིར་མི་འོང་བ་འདི་སྙམ་དུ་བདག་གིས་ཕྱིར་མི་འོང་བའི་འབྲས་བུ་ཐོབ་བོ་སྙམ་དུ་སེམས་སྙམ་མམ། \n",
        "id": "ff463ec9-0731-40b7-b928-e8469433645d"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "6a78cad5-b868-4bac-9c99-d433c3444026"
    },
    {
        "segment_content": "དེ་ཅིའི་སླད་དུ་ཞེ་ན། གང་ཕྱིར་མི་འོང་བ་ཉིད་དུ་ཞུགས་པའི་ཆོས་དེ་གང་ཡང་མ་མཆིས་པའི་སླད་དུ་སྟེ། \n",
        "id": "0b7ceaca-df35-4039-880b-54f5d92100a0"
    },
    {
        "segment_content": "དེའི་ཕྱིར་ཕྱིར་མི་འོང་བ་ཞེས་བགྱིའོ། །\n",
        "id": "6d7e532a-7c4b-4bd9-9f43-18b2e72c23df"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ་རབ་འབྱོར་འདི་ཇི་སྙམ་དུ་སེམས། \n",
        "id": "a8ed5f1c-68be-4ab7-936f-846643c4d216"
    },
    {
        "segment_content": "དགྲ་བཅོམ་པ་འདི་སྙམ་དུ་བདག་གིས་དགྲ་བཅོམ་པ་ཉིད་ཐོབ་བོ་སྙམ་དུ་སེམས་སྙམ་མམ། \n",
        "id": "ca4fa141-b072-4044-accc-f362cdce6115"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "fb459e98-4a30-43ab-9335-90402ea1dd12"
    },
    {
        "segment_content": "དེ་ཅིའི་སླད་དུ་ཞེ་ན། གང་དག་དགྲ་བཅོམ་པ་ཞེས་བགྱི་བའི་ཆོས་དེ་གང་ཡང་མ་མཆིས་པའི་སླད་དུའོ། །\n",
        "id": "e68f9a74-700d-4296-914d-1388c901d09c"
    },
    {
        "segment_content": "བཅོམ་ལྡན་འདས་གལ་ཏེ་དགྲ་བཅོམ་པ་འདི་སྙམ་དུ་བདག་གིས་དགྲ་བཅོམ་པ་ཉིད་ཐོབ་བོ་སྙམ་དུ་སེམས་པར་གྱུར་ན། དེ་ཉིད་དེའི་བདག་ཏུ་འཛིན་པར་འགྱུར་ལགས་སོ། །\n",
        "id": "883faecb-2a98-465d-8e4c-5184226faa41"
    },
    {
        "segment_content": "སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་ལགས་སོ། །\n",
        "id": "3ba03d1b-4dd3-4624-b0fc-0b71e1d40164"
    },
    {
        "segment_content": "བཅོམ་ལྡན་འདས་བདག་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཉོན་མོངས་པ་མེད་པར་གནས་པ་རྣམས་ཀྱི་མཆོག་ཏུ་བསྟན་ཏེ།\n",
        "id": "b19e396b-f266-460e-a62d-17e657e6c6d3"
    },
    {
        "segment_content": "བཅོམ་ལྡན་འདས་བདག་འདོད་ཆགས་དང་བྲལ་བ་དགྲ་བཅོམ་པ་ལགས་ཀྱང༌། བཅོམ་ལྡན་འདས་བདག་འདི་སྙམ་དུ་བདག་ནི་དགྲ་བཅོམ་པའོ་སྙམ་དུ་མི་སེམས་ལགས་སོ། །\n",
        "id": "58509194-1bdc-4964-84f9-58bf805bbf09"
    },
    {
        "segment_content": "བཅོམ་ལྡན་འདས་གལ་ཏེ་འདི་སྙམ་དུ་བདག་གིས་དགྲ་བཅོམ་པ་ཉིད་ཐོབ་བོ་སྙམ་དུ་སེམས་པར་གྱུར་ན། དེ་བཞིན་གཤེགས་པས་བདག་ལ་རིགས་ཀྱི་བུ་རབ་འབྱོར་ནི་ཉོན་མོངས་པ་མེད་པར་གནས་པ་རྣམས་ཀྱི་མཆོག་ཡིན་ཏེ། \n",
        "id": "06b3421a-d779-42e6-b6da-9422e34d78b8"
    },
    {
        "segment_content": "ཅི་ལ་ཡང་མི་གནས་པས་ན་ཉོན་མོངས་པ་མེད་པར་གནས་པ་ཞེས་ལུང་མི་སྟོན་ལགས་སོ། །\n",
        "id": "249572f2-790a-45ec-b03e-ac17a9f75ff3"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "02acab36-cd90-413c-b9f3-67a3d7da2f6b"
    },
    {
        "segment_content": "དེ་བཞིན་གཤེགས་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ལས་གང་བླངས་པའི་ཆོས་དེ་གང་ཡང་ཡོད་སྙམ་མམ།\n",
        "id": "037a08e8-730b-40dd-8ceb-97931b74f199"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "7184be86-2ba8-4e5f-ab3c-c2fcc8552948"
    },
    {
        "segment_content": "དེ་བཞིན་གཤེགས་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ལས་གང་བླངས་པའི་ཆོས་དེ་གང་ཡང་ཡོང་ཡེ་མ་མཆིས་ལགས་སོ། །\n",
        "id": "8b1422c3-8b8f-450d-a18a-c40e73ec0f5b"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་བྱང་ཆུབ་སེམས་དཔའ་གང་ལ་ལ་ཞིག་འདི་སྐད་དུ་བདག་གིས་ཞིང་བཀོད་པ་རྣམས་སྒྲུབ་བོ་ཞེས་ཟེར་ན་དེ་ནི་མི་བདེན་པར་སྨྲའོ། །\n",
        "id": "0888edd1-fc20-48a8-b38d-25d48fe8987f"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་ཞིང་བཀོད་པ་རྣམས་ཞིང་བཀོད་པ་རྣམས་ཞེས་བྱ་བ་ནི། བཀོད་པ་དེ་དག་མེད་པར་དེ་བཞིན་གཤེགས་པར་གསུངས་པའི་ཕྱིར་ཏེ། \n",
        "id": "194257a6-7af7-41b7-9d6f-ac862c629e6c"
    },
    {
        "segment_content": "དེས་ན་ཞིང་བཀོད་པ་རྣམས་ཞེས་བྱའོ། །\n",
        "id": "1f61ec00-a575-457a-beac-00c27a49e4a6"
    },
    {
        "segment_content": "རབ་འབྱོར་དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོས་འདི་ལྟར་མི་གནས་པར་སེམས་པ་བསྐྱེད་པར་བྱ་སྟེ། \n",
        "id": "7fdd48a5-13e4-4598-b7cc-2f6301961a35"
    },
    {
        "segment_content": "ཅི་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "b9571732-92d0-4ebd-b1a4-f7b103c0e135"
    },
    {
        "segment_content": "གཟུགས་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "2da54439-91a2-4e86-9e7b-82e13a101c67"
    },
    {
        "segment_content": "སྒྲ་དང་དྲི་དང་རོ་དང་རེག་བྱ་དང་ཆོས་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "2ef2d723-45db-4a22-a47d-7358ff3f550a"
    },
    {
        "segment_content": "རབ་འབྱོར་འདི་ལྟ་སྟེ་དཔེར་ན། སྐྱེས་བུ་ཞིག་ལུས་འདི་ལྟ་བུར་གྱུར་ཏེ། འདི་ལྟ་སྟེ་རིའི་རྒྱལ་པོ་རི་རབ་ཙམ་དུ་གྱུར་ན། རབ་འབྱོར་འདི་ཇི་སྙམ་དུ་སེམས། ལུས་དེ་ཆེ་བ་ཡིན་སྙམ་མམ། \n",
        "id": "08a9f825-c7f0-4e19-a885-df98c2a8c117"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་ལུས་དེ་ཆེ་བ་ལགས་སོ། །\n",
        "id": "88646dd4-24d0-4b2a-bc2f-0743b51adbfa"
    },
    {
        "segment_content": "བདེ་བར་གཤེགས་པ་ལུས་དེ་ཆེ་བ་ལགས་སོ། །\n",
        "id": "d2aded72-b657-41ea-9e42-cbe3a6ca4a01"
    },
    {
        "segment_content": "དེ་ཅིའི་སླད་དུ་ཞེ་ན། དེ་བཞིན་གཤེགས་པས་དེ་དངོས་པོ་མ་མཆིས་པར་གསུངས་པའི་སླད་དུ་སྟེ། \n",
        "id": "4db4b50c-fbdb-413e-baf8-6a5111c458a1"
    },
    {
        "segment_content": "དེས་ན་ལུས་དེ་ཆེ་བ་ཞེས་བགྱིའོ། །\n",
        "id": "d3cf58e9-6d63-4a87-81f2-46c19f582c57"
    },
    {
        "segment_content": "དེ་དངོས་པོ་མ་མཆིས་པས་དེས་ན་ལུས་ཞེས་བྱའོ། །\n",
        "id": "8a02a7b7-f189-45ed-b217-fd5a3aa4ec2f"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "99d78a8d-8ed2-4fa7-a4ab-c5120a61999c"
    },
    {
        "segment_content": "གང་གཱའི་ཀླུང་གི་བྱེ་མ་ཇི་སྙེད་པ་གང་གཱའི་ཀླུང་ཡང་དེ་སྙེད་ཁོ་ནར་གྱུར་ན་དེ་དག་གི་བྱེ་མ་གང་ཡིན་པ་དེ་དག་མང་བ་ཡིན་སྙམ་མམ། \n",
        "id": "14e579f3-9db8-4e2f-b068-f4d8d07acc40"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་གང་གཱའི་ཀླུང་དེ་དག་ཉིད་ཀྱང་མང་ལགས་ན། དེ་དག་གིས་བྱེ་མ་ལྟ་སྨོས་ཀྱང་ཅི་འཚལ། \n",
        "id": "fe728da8-30ee-4d71-8c71-d73ab89c9df3"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཁྱོད་མོས་པར་བྱའོ། །\n",
        "id": "d704957c-253b-4c86-9ac2-ba5fd4075fee"
    },
    {
        "segment_content": "ཁྱོད་ཀྱིས་ཁོང་དུ་ཆུད་པར་བྱའོ། །\n",
        "id": "05e5f8a2-5d0e-49d9-8478-9e93c91b035e"
    },
    {
        "segment_content": "གང་གཱའི་ཀླུང་དེ་དག་གི་བྱེ་མ་ཇི་སྙེད་པ་དེ་སྙེད་ཀྱི་འཇིག་རྟེན་གྱི་ཁམས་ན་སྐྱེས་པའམ། བུད་མེད་ལ་ལ་ཞིག་གིས་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ། \n",
        "id": "50b1ebf2-10c9-48d5-85b7-4aca3f1265d6"
    },
    {
        "segment_content": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་སྦྱིན་པ་བྱིན་ན། རབ་འབྱོར་འདི་ཇི་སྙམ་དུ་སེམས། སྐྱེས་པའམ་བུད་མེད་དེ་གཞི་དེ་ལས་བསོད་ནམས་མང་དུ་བསྐྱེད་སྙམ་མམ། \n",
        "id": "f829b0a2-26da-4d9f-947f-9543f3e3fd4a"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་མང་ལགས་སོ། །\n",
        "id": "481f4e70-1eec-4870-9c4e-f1465ae17102"
    },
    {
        "segment_content": "བདེ་བར་གཤེགས་པ་མང་ལགས་སོ། །\n",
        "id": "af8c0c7a-5412-4fd0-b5ee-87acccb4f9ff"
    },
    {
        "segment_content": "སྐྱེས་པའམ་བུད་མེད་དེ་གཞི་དེ་ལས་བསོད་ནམས་མང་དུ་བསྐྱེད་པ་ལགས་སོ། །\n",
        "id": "060a3ef1-3f10-4307-a587-8446d6f154bc"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་གང་གིས་འཇིག་རྟེན་གྱིས་ཁམས་དེ་སྙེད་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ། \n",
        "id": "9cf4edd0-ed24-427b-8ea2-cad289398fe9"
    },
    {
        "segment_content": "དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་སྦྱིན་པ་བྱིན་པ་བས། གང་གིས་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་ནས། གཞན་དག་ལ་ཡང་དག་པར་རབ་ཏུ་བཤད་དེ་ཡང་དག་པར་རབ་ཏུ་བསྟན་ན། དེ་ཉིད་གཞི་དེ་ལས་བསོད་ནམས་ཆེས་མང་དུ་གྲངས་མེད་དཔག་ཏུ་མེད་པ་བསྐྱེད་དོ། །\n",
        "id": "f1507c51-a9d0-4855-b785-ca90bfb4fab5"
    },
    {
        "segment_content": "ཡང་རབ་འབྱོར་ས་ཕྱོགས་གང་ན་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་འདོན་ཏམ་སྟོན་པའི་ས་ཕྱོགས་དེ་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་མཆོད་རྟེན་དུ་གྱུར་པ་ཡིན་ན་སུ་ཞིག་ཆོས་ཀྱི་རྣམ་གྲངས་འདི་ལེན་པ་དང༌། འབྲི་བ་དང༌། འཛིན་པ་དང་། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། ཚུལ་བཞིན་དུ་ཡིད་ལ་བྱེད་པ་དེ་ངོ་མཚར་རབ་དང་ལྡན་པར་གྱུར་པ་ལྟ་ཅི་སྨོས་ཏེ་\n",
        "id": "e54d0daf-7326-4c46-87d5-434d1a404f47"
    },
    {
        "segment_content": "ས་ཕྱོགས་དེ་ན་སྟོན་པའམ། བླ་མ་ལྟ་བུ་གང་ཡང་རུང་བར་གནས་སོ། །\n",
        "id": "47f0eff5-be5f-4957-ab9d-db9b698a8b3e"
    },
    {
        "segment_content": "དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "2265e340-b337-43ac-92ad-6d15563d63d2"
    },
    {
        "segment_content": "བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། \n",
        "id": "97008f78-c0ee-4143-a23a-239688ac1ef7"
    },
    {
        "segment_content": "འདི་ཇི་ལྟར་གཟུང་བར་བགྱི། \n",
        "id": "c97d282d-0167-4f45-b873-48cedbc06670"
    },
    {
        "segment_content": "དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "212b3250-bb0d-4095-9633-0cea8d5e4efe"
    },
    {
        "segment_content": "རབ་འབྱོར་ཆོས་ཀྱི་རྣམ་གྲངས་འདིའི་མིང་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ་\n",
        "id": "7fe93b01-bf52-42ae-b9d2-5ab5360d833f"
    },
    {
        "segment_content": "འདི་དེ་ལྟར་ཟུངས་ཤིག །\n",
        "id": "49e95407-f455-4063-86be-fa1e143aace8"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་གང་གསུངས་པ་དེ་ཉིད་ཕ་རོལ་ཏུ་ཕྱིན་པ་མེད་པའི་ཕྱིར་ཏེ། \n",
        "id": "f8fb29de-f4cf-4ba8-bbb4-b6d464481075"
    },
    {
        "segment_content": "དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ། །\n",
        "id": "38205a62-19fe-4f02-aa2d-417f033ce77b"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "7b7a1482-ccb6-4b7f-8407-b06921481246"
    },
    {
        "segment_content": "དེ་བཞིན་གཤེགས་པས་གསུངས་པའི་ཆོས་དེ་གང་ཡང་ཡོད་སྙམ་མམ། \n",
        "id": "55ec16da-15ed-4546-ad99-5e91cc6440fe"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་བཞིན་གཤེགས་པས་གང་གསུངས་པའི་ཆོས་དེ་གང་ཡང་མ་མཆིས་ལགས་སོ། །\n",
        "id": "e90b679c-dd46-4706-a96e-0e6149b738f4"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "4a73fb1a-f496-4933-b107-854d105aa2cd"
    },
    {
        "segment_content": "སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སའི་རྡུལ་ཇི་སྙེད་ཡོད་པ་དེ་མང་བ་ཡིན་སྙམ་མམ།\n",
        "id": "a3e77710-432e-4032-b257-e17b52fe1e49"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་སའི་རྡུལ་དེ་མང་ལགས་སོ། །\n",
        "id": "23bc0084-e61a-443f-9352-7bbfc6a74631"
    },
    {
        "segment_content": "བདེ་བར་གཤེགས་པ་མང་ལགས་སོ། །\n",
        "id": "1d2975bf-ecd3-4a94-bc96-7c9aca781986"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་སའི་རྡུལ་གང་ལགས་པ་དེ་རྡུལ་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ། \n",
        "id": "f5175889-437c-4a01-85fc-6456a8b13172"
    },
    {
        "segment_content": "དེས་ན་སའི་རྡུལ་ཞེས་བགྱིའོ། །\n",
        "id": "89fbfe06-341a-4c9a-a391-57ea7966ee9a"
    },
    {
        "segment_content": "འཇིག་རྟེན་གྱི་ཁམས་གང་ལགས་པ་དེ་དག་ཁམས་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ། \n",
        "id": "a31b53b4-0963-42ce-a467-dd3a4b5a4aff"
    },
    {
        "segment_content": "དེས་ན་འཇིག་རྟེན་གྱི་ཁམས་ཞེས་བགྱིའོ། །\n",
        "id": "6a4401cb-2f30-4fc2-96b1-9aeb1e051ca9"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས།\n",
        "id": "ce47e670-8f64-4857-91f5-4ec1f71e7cfb"
    },
    {
        "segment_content": "སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་པོ་དེ་དག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་བལྟ་བར་བྱ་སྙམ་མམ།\n",
        "id": "57b0d1be-ca02-48f4-ad5e-a8689a17b769"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "5e37994e-ac4e-40af-b34a-695ccfb99655"
    },
    {
        "segment_content": "དེ་ཅིའི་སླད་དུ་ཞེ་ན། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་གང་དག་དེ་བཞིན་གཤེགས་པས་གསུངས་པ་དེ་དག་མཚན་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ།\n",
        "id": "b9f7c8f5-8a54-4186-b26a-0179c37451cf"
    },
    {
        "segment_content": "དེས་ན་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་རྣམས་ཞེས་བགྱིའོ། །\n",
        "id": "902b9ba1-a0c0-4a9b-92ba-3d15e5ac28b5"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་སྐྱེས་པའམ། བུད་མེད་གང་ལ་ལ་ཞིག་གིས་ལུས་གང་གཱའི་ཀླུང་གི་བྱེ་མ་སྙེད་ཡོངས་སུ་གཏོང་བ་བས། གང་གིས་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་སྟེ་གཞན་དག་ལ་ཡང་དག་པར་བསྟན་ན། དེ་ཉིད་གཞི་དེ་ལས་བསོད་ནམས་ཆེས་མང་དུ་གྲངས་མེད་དཔག་ཏུ་མེད་པ་བསྐྱེད་དོ། །\n",
        "id": "dbd1d3e1-b1c1-4ee3-8ceb-47555252347e"
    },
    {
        "segment_content": "དེ་ནས་ཚེ་དང་ལྡན་པ་རབ་འབྱོར་ཆོས་ཀྱི་ཤུགས་ཀྱིས་མཆི་མ་ཕྱུང་སྟེ། \n",
        "id": "2f443faf-9f5f-4d85-9c00-f635967e6a7f"
    },
    {
        "segment_content": "དེས་མཆི་མ་ཕྱིས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །\n",
        "id": "c447af6b-6824-46df-a104-6e8e593a6120"
    },
    {
        "segment_content": "ཆོས་ཀྱི་རྣམ་གྲངས་འདི་དེ་བཞིན་གཤེགས་པ་ཇི་སྙེད་པས་གསུངས་པ་ནི། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་ངོ་མཚར་ལགས་སོ། །\n",
        "id": "5089d8b1-4195-493b-bd18-0ea8b7c8b6ce"
    },
    {
        "segment_content": "བཅོམ་ལྡན་འདས་བདག་གིས་ཡེ་ཤེས་སྐྱེས་ཚུན་ཆད་བདག་གིས་ཆོས་ཀྱི་རྣམ་གྲངས་འདི་སྔོན་ནམ་ཡང་མ་ཐོས་ལགས་སོ། །\n",
        "id": "2339a67c-6a95-4d91-8def-14e1592acae4"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་མདོ་སྡེ་བཤད་པ་འདི་ལ་གང་དག་ཡང་དག་པར་འདུ་ཤེས་བསྐྱེད་པར་འགྱུར་བའི་སེམས་ཅན་དེ་དག་ནི་ངོ་མཚར་རབ་དང་ལྡན་པར་འགྱུར་ལགས་སོ། །\n",
        "id": "f5c0d21f-e966-495d-8791-0b3cd31632eb"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་ཡང་དག་པར་འདུ་ཤེས་པ་གང་ལགས་པ་དེ་ཉིད་འདུ་ཤེས་མ་མཆིས་པའི་སླད་དུ་སྟེ། \n",
        "id": "3aa18ef5-c325-404d-8049-bf316203dd41"
    },
    {
        "segment_content": "དེས་ན་ཡང་དག་པར་འདུ་ཤེས་ཞེས་དེ་བཞིན་གཤེགས་པས་གསུངས་སོ། །\n",
        "id": "ce088734-40a8-4f36-961e-9314231e2421"
    },
    {
        "segment_content": "བཅོམ་ལྡན་འདས་བདག་ནི་ཆོས་ཀྱི་རྣམ་གྲངས་འདི་བཤད་པ་ལ་རྟོག་ཅིང་མོས་པ་ནི། བདག་ལ་ངོ་མཚར་མ་ལགས་ཀྱི།\n",
        "id": "8883f2a5-e0b8-4760-b091-78d3f3357b78"
    },
    {
        "segment_content": "བཅོམ་ལྡན་འདས་སླད་མའི་ཚེ་སླད་མའི་དུས་ལྔ་བརྒྱའི་ཐ་མ་ལ་སེམས་ཅན་གང་དག་ཆོས་ཀྱི་རྣམ་གྲངས་འདི་ལེན་པ་དང༌། འབྲི་བ་དང་། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དེ་དག་ནི་ངོ་མཚར་རབ་དང་ལྡན་པར་འགྱུར་ལགས་སོ། །\n",
        "id": "b5464f03-5f44-4cdd-a053-bb03146dee8a"
    },
    {
        "segment_content": "ཡང་བཅོམ་ལྡན་འདས་དེ་དག་ནི་བདག་ཏུ་འདུ་ཤེས་འཇུག་པར་མི་འགྱུར་ཞིང༌།\n",
        "id": "05d758a6-c444-424e-aa42-fe6cb5ecbc41"
    },
    {
        "segment_content": "སེམས་ཅན་དུ་འདུ་ཤེས་པ་དང༌། སྲོག་ཏུ་འདུ་ཤེས་པ་དང༌། གང་ཟག་ཏུ་འདུ་ཤེས་འཇུག་པར་མི་འགྱུར་ལགས་སོ། །\n",
        "id": "0194657a-8d5a-408d-8c27-a68ec35739fc"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་བདག་ཏུ་འདུ་ཤེས་པ་དང༌། སེམས་ཅན་དུ་འདུ་ཤེས་པ་དང༌། སྲོག་ཏུ་འདུ་ཤེས་པ་དང༌། གང་ཟག་ཏུ་འདུ་ཤེས་པ་གང་ལགས་པ་དེ་ཉིད་འདུ་ཤེས་ཐམས་ཅད་དང་བྲལ་བའི་སླད་དུའོ།།\n",
        "id": "d7d53ee5-ddd9-4fc1-b89a-5bcee3446f6a"
    },
    {
        "segment_content": "དེ་ཅིའི་སླད་དུ་ཞེ་ན། སངས་རྒྱས་བཅོམ་ལྡན་འདས་རྣམས་ནི་འདུ་ཤེས་ཐམས་ཅད་དང་བྲལ་བའི་སླད་དུའོ།།\n",
        "id": "9fff1960-7f01-4d1b-9d93-3912450d2d62"
    },
    {
        "segment_content": "དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "0f2e031c-05ce-4a9f-ba2e-13a2d065510e"
    },
    {
        "segment_content": "རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། \n",
        "id": "632ed808-da22-498c-873e-9552f7c3ad66"
    },
    {
        "segment_content": "སེམས་ཅན་གང་དག་མདོ་སྡེ་འདི་བཤད་པ་ལ་མི་སྐྲག་ཅིང་མི་དངངས་ལ་ཀུན་ཏུ་དངངས་པར་མི་འགྱུར་བ་དེ་དག་ནི་ངོ་མཚར་རབ་དང་ལྡན་པར་འགྱུར་རོ། །\n",
        "id": "2e634c56-5310-418c-9af2-5e55a318c73c"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་ཕ་རོལ་ཏུ་ཕྱིན་པ་དམ་པ་འདི་ནི་དེ་བཞིན་གཤེགས་པས་གསུངས་ཏེ།\n",
        "id": "946baa03-1258-4510-b198-ca72be9547b4"
    },
    {
        "segment_content": "ཕ་རོལ་ཏུ་ཕྱིན་པ་དམ་པ་གང་དག་དེ་བཞིན་གཤེགས་པས་གསུངས་པ་དེ་སངས་རྒྱས་བཅོམ་ལྡན་འདས་དཔག་ཏུ་མེད་པ་ཚད་མེད་པ་རྣམས་ཀྱིས་ཀྱང་གསུངས་པའི་ཕྱིར་ཏེ། \n",
        "id": "3b1e6c2a-76f4-45ba-bc9f-865a616627fc"
    },
    {
        "segment_content": "དེས་ན་ཕ་རོལ་ཏུ་ཕྱིན་པ་དམ་པ་ཞེས་བྱའོ། །\n",
        "id": "ba9977d9-bf9a-46b4-8411-c35e2cd22f9c"
    },
    {
        "segment_content": "ཡང་རབ་འབྱོར་དེ་བཞིན་གཤེགས་པས་བཟོད་པའི་ཕ་རོལ་ཏུ་ཕྱིན་པ་གང་ཡིན་པ་དེ་ཉིད་ཕ་རོལ་ཏུ་ཕྱིན་པ་མེད་དོ། །\n",
        "id": "8e9a63c9-6378-4ed8-b6ba-32950fa5e6e2"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་གང་གི་ཚེ་ཀ་ལིང་ཀའི་རྒྱལ་པོས། ངའི་ཡན་ལག་དང་ཉིང་ལག་རྣམས་བཅད་པར་གྱུར་པ་དེའི་ཚེ་ང་ལ་བདག་ཏུ་འདུ་ཤེས་སམ། སེམས་ཅན་དུ་འདུ་ཤེས་སམ། སྲོག་ཏུ་འདུ་ཤེས་སམ། གང་ཟག་ཏུ་འདུ་ཤེས་ཀྱང་མ་བྱུང་ཞིང༌།\n",
        "id": "a871aaf8-76ad-4145-ba56-0cccdc1181ce"
    },
    {
        "segment_content": "ང་ལ་འདུ་ཤེས་ཅི་ཡང་མེད་ལ་འདུ་ཤེས་མེད་པར་གྱུར་པ་ཡང་མ་ཡིན་པའི་ཕྱིར་རོ། །\n",
        "id": "83b836d7-462d-4738-ae42-49231d91693d"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་གལ་ཏེ་དེའི་ཚེ་ང་ལ་བདག་ཏུ་འདུ་ཤེས་བྱུང་ན། དེའི་ཚེ་གནོད་སེམས་ཀྱི་འདུ་ཤེས་ཀྱང་འབྱུང་ལ།\n",
        "id": "190e35e1-e77e-42b2-ab74-6157449c3907"
    },
    {
        "segment_content": "སེམས་ཅན་དུ་འདུ་ཤེས་པ་དང༌། སྲོག་ཏུ་འདུ་ཤེས་པ་དང༌། གང་ཟག་ཏུ་འདུ་ཤེས་བྱུང་ན། དེའི་ཚེ་གནོད་སེམས་ཀྱི་འདུ་ཤེས་ཀྱང་འབྱུང་བའི་ཕྱིར་རོ། །\n",
        "id": "73341b77-2521-441b-93ad-66aadd359ebf"
    },
    {
        "segment_content": "རབ་འབྱོར་ངས་མངོན་པར་ཤེས་ཏེ། འདས་པའི་དུས་ན། ང་ཚེ་རབས་ལྔ་བརྒྱར་བཟོད་པ་སྨྲ་བ་ཞེས་བྱ་བའི་དྲང་སྲོང་དུ་གྱུར་པ་དེའི་ཚེ་ན་ཡང༌། ང་ལ་བདག་ཏུ་འདུ་ཤེས་མ་བྱུང༌།\n",
        "id": "94a7fe94-dd61-43a8-a47a-436efa8e28b1"
    },
    {
        "segment_content": "སེམས་ཅན་དུ་འདུ་ཤེས་དང༌། སྲོག་ཏུ་འདུ་ཤེས་དང༌། གང་ཟག་ཏུ་འདུ་ཤེས་མ་བྱུང་ངོ་། །\n",
        "id": "2ed13f6f-7ae0-42be-aab6-273286424957"
    },
    {
        "segment_content": "རབ་འབྱོར་དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོས་འདུ་ཤེས་ཐམས་ཅད་རྣམ་པར་སྤངས་ཏེ། \n",
        "id": "ca51e5ef-214c-47e4-a726-8fb76b8f1f05"
    },
    {
        "segment_content": "བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ། །\n",
        "id": "b957dabd-64c2-49e0-95f8-ae690ab6b047"
    },
    {
        "segment_content": "གཟུགས་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "5f89fd25-f66b-498e-95eb-a5b808276a38"
    },
    {
        "segment_content": "སྒྲ་དང་དྲི་དང་རོ་དང༌། རེག་བྱ་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "cf55bda9-c821-4509-a1d3-9e5a93e9a097"
    },
    {
        "segment_content": "ཆོས་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "0eee02c2-4f3e-457c-96d0-5e5743042f1a"
    },
    {
        "segment_content": "ཆོས་མེད་པ་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "ad85ba66-4d5a-49dd-96dd-b21d569316fc"
    },
    {
        "segment_content": "ཅི་ལ་ཡང་མི་གནས་པར་སེམས་བསྐྱེད་པར་བྱའོ། །\n",
        "id": "c3f55152-3d8a-470d-824e-099a4762a049"
    },
    {
        "segment_content": "དེ་ཅིའི་ཕྱིར་ཞེ་ན། གནས་པ་གང་ཡིན་པ་དེ་ཉིད་མི་གནས་པའི་ཕྱིར་ཏེ། \n",
        "id": "789e6bc7-a0db-4736-a1d0-dfd4f14c1fa6"
    },
    {
        "segment_content": "དེ་བས་ན་དེ་བཞིན་གཤེགས་པས་འདི་སྐད་དུ། བྱང་ཆུབ་སེམས་དཔའ་གང་ལ་ཡང་མི་གནས་པར་སྦྱིན་པ་སྦྱིན་པར་བྱའོ། ། ཞེས་གསུངས་སོ། །\n",
        "id": "d8f8f92a-5267-4ac3-ad37-5c4790563455"
    },
    {
        "segment_content": "ཡང་རབ་འབྱོར་བྱང་ཆུབ་སེམས་དཔའ་འདི་ལྟར་སེམས་ཅན་ཐམས་ཅད་ཀྱི་དོན་གྱི་ཕྱིར་སྦྱིན་པ་ཡོངས་སུ་གཏང་བར་བྱའོ། །\n",
        "id": "5d52d1f5-6634-4c9b-8f9f-8d551bb012eb"
    },
    {
        "segment_content": "སེམས་ཅན་དུ་འདུ་ཤེས་པ་གང་ཡིན་པ་དེ་ཉིད་ཀྱང་འདུ་ཤེས་མེད་པ་སྟེ།\n",
        "id": "e058a4d9-b248-4d5e-86c1-2c2dfb803705"
    },
    {
        "segment_content": "དེ་བཞིན་གཤེགས་པས་སེམས་ཅན་ཐམས་ཅད་ཅེས་གང་དག་གསུངས་པའི་སེམས་ཅན་དེ་དག་ཉིད་ཀྱང་མེད་པའོ། །\n",
        "id": "ff16485c-bda7-404d-8fb2-067697d263a1"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པ་ནི་ཡང་དག་པར་གསུང་བ། བདེན་པར་གསུང་བ། དེ་བཞིན་ཉིད་དུ་གསུང་བ་སྟེ། \n",
        "id": "fc41a304-92a6-4f73-b674-604bfe658d1e"
    },
    {
        "segment_content": "དེ་བཞིན་གཤེགས་པ་ནི་ལོག་པར་གསུང་བ་མ་ཡིན་པའི་ཕྱིར་རོ། །\n",
        "id": "4624928c-061e-4d47-b65e-8b85e4383513"
    },
    {
        "segment_content": "ཡང་རབ་འབྱོར་དེ་བཞིན་གཤེགས་པས་ཆོས་གང་ཡང་མངོན་པར་རྫོགས་པར་སངས་རྒྱས་པའམ། བསྟན་པ་དེ་ལ་བདེན་པ་ཡང་མེད། རྫུན་པ་ཡང་མེད་དོ། །\n",
        "id": "9f586ece-bf95-4d1f-8a8f-97735c59e25e"
    },
    {
        "segment_content": "རབ་འབྱོར་འདི་ལྟ་སྟེ། དཔེར་ན་མིག་དང་ལྡན་པའི་མི་ཞིག་མུན་པར་ཞུགས་ན་ཅི་ཡང་མི་མཐོང་བ་དེ་བཞིན་དུ་གང་དངོས་པོར་ལྷུང་བས་སྦྱིན་པ་ཡོངས་སུ་གཏོང་བའི་བྱང་ཆུབ་སེམས་དཔའ་བལྟ་བར་བྱའོ། །\n",
        "id": "4a630abd-c0cf-4dc2-be17-d9d0aa550683"
    },
    {
        "segment_content": "ཡང་རབ་འབྱོར་འདི་ལྟ་སྟེ། དཔེར་ན། ནམ་ལངས་ཏེ་ཉི་མ་ཤར་ནས་མིག་དང་ལྡན་པའི་མིས་གཟུགས་རྣམ་པ་སྣ་ཚོགས་དག་མཐོང་བ་དེ་བཞིན་དུ། གང་དངོས༌པོར་མ་ལྷུང་བས་སྦྱིན་པ་ཡོངས་སུ་གཏོང་བའི་བྱང་ཆུབ་སེམས་དཔའ་བལྟ་བར་བྱའོ། །\n",
        "id": "5400cf5b-109c-46e1-96e0-82cb1fc20719"
    },
    {
        "segment_content": "ཡང་རབ་འབྱོར་རིགས་ཀྱི་བུའམ་རིགས་ཀྱི་བུ་མོ་གང་དག་ཆོས་ཀྱི་རྣམ་གྲངས་འདི་ལེན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་རྒྱ་ཆེར་ཡང་དག་པར་རབ་ཏུ་སྟོན་པ་དེ་དག་ནི་དེ་བཞིན་གཤེགས་པས་མཁྱེན། དེ་བཞིན་གཤེགས་པས་གཟིགས་ཏེ་\n",
        "id": "696c303b-61d3-40d6-8d46-a4627031b17b"
    },
    {
        "segment_content": "སེམས་ཅན་དེ་དག་ཐམས་ཅད་ནི་བསོད་ནམས་ཀྱི་ཕུང་པོ་དཔག་ཏུ་མེད་པ་བསྐྱེད་པར་འགྱུར་རོ། །\n",
        "id": "3bc14374-6e47-4479-ae0d-21de4ebec40a"
    },
    {
        "segment_content": "ཡང་རབ་འབྱོར་སྐྱེས་པའམ། བུད་མེད་གང་ཞིག་སྔ་དྲོའི་དུས་ཀྱི་ཚེ་ལུས་གངྒཱའི་ཀླུང་གི་བྱེ་མ་སྙེད་ཡོངས་སུ་གཏོང་ལ། ཕྱེད་ཀྱི་དུས་དང༌། ཕྱི་དྲོའི་དུས་ཀྱི་ཚེ་ཡང་ལུས་གང་གཱའི་ཀླུང་གི་བྱེ་མ་སྙེད་ཡོངས་སུ་གཏོང་སྟེ། རྣམ་གྲངས་འདི་ལྟ་བུར་བསྐལ་པ་བྱེ་བ་ཁྲག་ཁྲིག་འབུམ་ཕྲག་དུ་མར་ལུས་ཡོངས་སུ་གཏོང་བ་བས། \n",
        "id": "6bbe22f1-4017-439c-afa6-71f220975f33"
    },
    {
        "segment_content": "གང་གིས་ཆོས་ཀྱི་རྣམ་གྲངས་འདི་ཐོས་ནས་མི་སྤོང་ན། དེ་ཉིད་གཞི་དེ་ལས་བསོད་ནམས་ཆེས་མང་དུ་གྲངས་མེད་དཔག་ཏུ་མེད་པ་བསྐྱེད་ན། གང་གིས་ཡི་གེར་བྲིས་ནས་ལེན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་རྒྱ་ཆེར་ཡང་དག་པར་རབ་ཏུ་སྟོན་པ་ལྟ་ཅི་སྨོས།\n",
        "id": "29927d05-bdd9-4c4c-9aab-725123d88f1f"
    },
    {
        "segment_content": "ཡང་རབ་འབྱོར་ཆོས་ཀྱི་རྣམ་གྲངས་འདི་ནི་བསམ་གྱིས་མི་ཁྱབ་ཅིང༌། མཚུངས་པ་མེད་དེ།\n",
        "id": "f8662d3d-ad80-406f-9de6-9029b30b6ed2"
    },
    {
        "segment_content": "འདིའི་རྣམ་པར་སྨིན་པ་ཡང་བསམ་གྱིས་མི་ཁྱབ་པ་ཉིད་དུ་རིག་པར་བྱའོ། །\n",
        "id": "86b1980a-0b2c-4637-b22b-ab491f1c883d"
    },
    {
        "segment_content": "ཆོས་ཀྱི་རྣམ་གྲངས་འདི་ནི་ཐེག་པ་མཆོག་ལ་ཡང་དག་པར་ཞུགས་པའི་སེམས་ཅན་རྣམས་ཀྱི་དོན་དང༌། ཐེག་པ་ཕུལ་དུ་ཕྱིན་པ་ལ་ཡང་དག་པར་ཞུགས་པའི་སེམས་ཅན་རྣམས་ཀྱི་དོན་གྱི་ཕྱིར་དེ་བཞིན་གཤེགས་པས་གསུངས་སོ། །\n",
        "id": "a9498f64-9914-4214-99d2-c42d7688c2f4"
    },
    {
        "segment_content": "གང་དག་ཆོས་ཀྱི་རྣམ་གྲངས་འདི་ལེན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་རྒྱ་ཆེར་ཡང་དག་པར་རབ་ཏུ་སྟོན་པ་དེ་དག་ནི་དེ་བཞིན་གཤེགས་པས་མཁྱེན། དེ་བཞིན་གཤེགས་པས་གཟིགས་ཏེ། \n",
        "id": "4ea2b5b5-a207-4f1e-a3c5-17e37d042fc2"
    },
    {
        "segment_content": "སེམས་ཅན་དེ་དག་ཐམས་ཅད་ནི་བསོད་ནམས་ཀྱི་ཕུང་པོ་དཔག་ཏུ་མེད་པ་དང་ལྡན་པར་འགྱུར་\n",
        "id": "b5fa5a9f-93ce-47db-abdb-e784326c2394"
    },
    {
        "segment_content": "བསོད་ནམས་ཀྱི་ཕུང་པོ་བསམ་གྱིས་མི་ཁྱབ་པ་དང༌། མཚུངས་པ་མེད་པ་དང༌། གཞལ་དུ་མེད་པ་དང༌། ཚད་མེད་པ་དང་ལྡན་པར་འགྱུར་ཏེ།\n",
        "id": "d3bdb969-0a7e-4f4a-8ebf-2c2bfe4150fb"
    },
    {
        "segment_content": "སེམས་ཅན་དེ་དག་ཐམས་ཅད་ངའི་བྱང་ཆུབ་ཕྲག་པ་ལ་ཐོགས་པར་འགྱུར་རོ། །\n",
        "id": "ef5db473-0a63-43d4-91c4-ec3a8473ca85"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དམན་པ་ལ་མོས་པ་རྣམས་ཀྱིས་ཆོས་ཀྱི་རྣམ་གྲངས་འདི་མཉན་པར་མི་ནུས་ཏེ།\n",
        "id": "21097f49-6829-4f3c-87e7-6e209ea2ab69"
    },
    {
        "segment_content": "བདག་ཏུ་ལྟ་བ་རྣམས་ཀྱིས་མ་ཡིན། སེམས་ཅན་དུ་ལྟ་བ་རྣམས་ཀྱིས་མ་ཡིན། སྲོག་ཏུ་ལྟ་བ་རྣམས་ཀྱིས་མ་ཡིན་ཞིང༌།\n",
        "id": "7995b982-3c6a-47a5-bbe9-7a3677811ff5"
    },
    {
        "segment_content": "གང་ཟག་ཏུ་ལྟ་བ་རྣམས་ཀྱིས་མཉན་པ་དང༌། བླང་བ་དང་། གཟུང་བ་དང༌། བཀླག་པ་དང༌། ཀུན་ཆུབ་པར་བྱེད་མི་ནུས་ཏེ། \n",
        "id": "b10a9f7d-51c8-4af8-adb3-2fd7a6490d56"
    },
    {
        "segment_content": "དེ་ནི་གནས་མེད་པའི་ཕྱིར་རོ། །\n",
        "id": "6b472080-7f05-4f2b-be04-575b55889123"
    },
    {
        "segment_content": "ཡང་རབ་འབྱོར་ས་ཕྱོགས་གང་ན་མདོ་སྡེ་འདི་སྟོན་པའི་ས་ཕྱོགས་དེ་ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་གྱིས་མཆོད་པ་བྱ་བར་འོས་པར་འགྱུར་རོ། །\n",
        "id": "65477786-9798-43e7-a7e5-75ffa42f1e5b"
    },
    {
        "segment_content": "ས་ཕྱོགས་དེ་ཕྱག་བྱ་བར་འོས་པ་དང༌། བསྐོར་བ་བྱ་བར་འོས་པར་འགྱུར་ཏེ།\n",
        "id": "d4bd2cc2-055f-4046-a118-2a52b385b2db"
    },
    {
        "segment_content": "ས་ཕྱོགས་དེ་མཆོད་རྟེན་ལྟ་བུར་འགྱུར་རོ། །\n",
        "id": "758c601a-4c91-40f6-b356-0442a51967de"
    },
    {
        "segment_content": "ཡང་རབ་འབྱོར་རིགས་ཀྱི་བུའམ། རིགས་ཀྱི་བུ་མོ་གང་དག་འདི་ལྟ་བུའི་མདོ་སྡེའི་ཚིག་འདི་དག་ལེན་པ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དེ་དག་ནི་མནར་བར་འགྱུར་\n",
        "id": "4455b401-9783-411d-acf2-a0e4759943e0"
    },
    {
        "segment_content": "ཤིན་ཏུ་མནར་བར་འགྱུར་རོ། །\n",
        "id": "c066d522-e341-45f9-94df-97ccc3946a8a"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་སེམས་ཅན་དེ་དག་ནི་ཚེ་རབས་སྔ་མའི་མི་དགེ་བའི་ལས་ངན་སོང་དུ་སྐྱེ་བར་འགྱུར་བ་གང་དག་བྱས་པ་དེ་དག་ཚེ་འདི་ཉིད་ལ་མནར་བས། ཚེ་རབས་སྔ་མའི་མི་དགེ་བའི་ལས་ངན་སོང་དུ་སྐྱེ་བར་འགྱུར་བ་གང་དག་བྱས་པ་དེ་དག་བྱང་བར་འགྱུར་ཏེ། \n",
        "id": "5d02a2fd-eabe-46c1-be86-6b6485fcfe53"
    },
    {
        "segment_content": "སངས་རྒྱས་ཀྱི་བྱང་ཆུབ་ཀྱང་ཐོབ་པར་འགྱུར་རོ། །\n",
        "id": "7622f404-f2ab-43db-b89a-42b1b52d5f60"
    },
    {
        "segment_content": "རབ་འབྱོར་ངས་མངོན་པར་ཤེས་ཏེ། འདས་པའི་དུས་བསྐལ་པ་གྲངས་མེད་པའི་ཡང་ཆེས་གྲངས་མེད་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཀྱི་སྔ་རོལ་གྱི་ཡང་ཆེས་སྔ་རོལ་ན་སངས་རྒྱས་བྱེ་བ་ཁྲག་ཁྲིག་འབུམ་ཕྲག་བརྒྱད་ཅུ་རྩ་བཞི་དག་བྱུང་བ་ངས་མཉེས་པར་བྱས་ཏེ།\n",
        "id": "224bb2d2-0e98-4cb4-a7a2-ecbe1fdde940"
    },
    {
        "segment_content": "མ་མཉེས་པར་མ་བྱས་ནས་ཐུགས་འབྱུང་བར་མ་བྱས་ཏེ།\n",
        "id": "5041deec-7edd-4505-a7ec-70e2e22054a5"
    },
    {
        "segment_content": "རབ་འབྱོར་སངས་རྒྱས་བཅོམ་ལྡན་འདས་དེ་དག་ངས་མཉེས་པར་བྱས་ནས་ཐུགས་འབྱུང་བར་མ་བྱས་པ་གང་ཡིན་པ་དང༌། ཕྱི་མའི་དུས་ལྔ་བརྒྱའི་ཐ་མར་གྱུར་པ་ན། མདོ་སྡེ་འདི་ལེན་པ་དང༌། འདྲི་བ་དང༌། འཛིན་པ་དང་འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་གང་ཡིན་པ་ལས། རབ་འབྱོར་བསོད་ནམས་ཀྱི་ཕུང་པོ་འདི་ལ་བསོད་ནམས་ཀྱི་ཕུང་པོ་སྔ་མས་བརྒྱའི་ཆར་ཡང་ཉེ་བར་མི་འགྲོ།\n",
        "id": "0b3e9227-4676-4b4d-943b-4893a6c6d50d"
    },
    {
        "segment_content": "སྟོང་གི་ཆ་དང༌། འབུམ་གྱི་ཆ་དང༌། གྲངས་དང་ཚད་དང་བགྲང་བ་དང༌། དཔེ་དང་ཟླ་དང་རྒྱུར་ཡང་མི་བཟོད་དོ། །\n",
        "id": "1df92505-6715-4833-ac8d-dcbfb7aa39ee"
    },
    {
        "segment_content": "རབ་འབྱོར་གལ་ཏེ་དེའི་ཚེ་རིགས་ཀྱི་བུའམ་རིགས་ཀྱི་བུ་མོ་གང་དག་བསོད་ནམས་ཀྱི་ཕུང་པོ་ཇི་སྙེད་རབ་ཏུ་འཛིན་པར་འགྱུར་བའི་རིགས་ཀྱི་བུའམ་རིགས་ཀྱི་བུ་མོ་དེ་དག་གི་བསོད་ནམས་ཀྱི་ཕུང་པོ་ངས་བརྗོད་ན། སེམས་ཅན་རྣམས་མྱོ་མྱོ་པོར་འགྱུར་ཞིང་སེམས་འཁྲུགས་པར་འགྱུར་རོ། །\n",
        "id": "51b56261-8771-40d1-a8a8-9bf09ffd9709"
    },
    {
        "segment_content": "ཡང་རབ་འབྱོར་ཆོས་ཀྱི་རྣམ་གྲངས་འདི་བསམ་གྱིས་མི་ཁྱབ་སྟེ།\n",
        "id": "67dc8864-d645-42d0-98b1-ff6b08a6023b"
    },
    {
        "segment_content": "འདིའི་རྣམ་པར་སྨིན་པ་ཡང་བསམ་གྱིས་མི་ཁྱབ་པ་ཉིད་དུ་རིག་པར་བྱའོ། །\n",
        "id": "a8a2c109-eb8c-4ea6-bb56-38982a157cb0"
    },
    {
        "segment_content": "དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "958b4424-0799-4e31-954b-3c057edc9a40"
    },
    {
        "segment_content": "བཅོམ་ལྡན་འདས་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་རྣམས་ཀྱིས་ཇི་ལྟར་གནས་པར་བགྱི། \n",
        "id": "dcbdf1be-be2a-4b8b-825f-03467ac44967"
    },
    {
        "segment_content": "ཇི་ལྟར་བསྒྲུབ་པར་བགྱི།\n",
        "id": "5c85b664-e759-4321-8aaf-f649685b95e3"
    },
    {
        "segment_content": "ཇི་ལྟར་སེམས་རབ་ཏུ་གཟུང་བར་བགྱི།\n",
        "id": "9291f862-14a6-4910-8795-2ece1322ed4e"
    },
    {
        "segment_content": "དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "4cc8d800-7639-4d63-8574-8c8408791eea"
    },
    {
        "segment_content": "རབ་འབྱོར་འདི་ལ་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས་འདི་སྙམ་དུ་བདག་གིས་སེམས་ཅན་ཐམས་ཅད་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའོ། །\n",
        "id": "f3a6f177-4088-4bbc-897d-208b254c56bd"
    },
    {
        "segment_content": "དེ་ལྟར་སེམས་ཅན་ཚད་མེད་པ་ཡོངས་སུ་མྱ་ངན་ལས་འདས་ཀྱང༌། སེམས་ཅན་གང་ཡང་ཡོངས་སུ་མྱ་ངན་ལས་འདས་པར་གྱུར་པ་མེད་དོ་སྙམ་དུ་སེམས་བསྐྱེད་པར་བྱའོ། །\n",
        "id": "b615ace5-02a2-4e22-95c5-45e9c05cf4d8"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་ཅན་དུ་འདུ་ཤེས་འཇུག་ན་དེ་བྱང་ཆུབ་སེམས་དཔའ་ཞེས་མི་བྱ་ལ།\n",
        "id": "d43c187c-3ade-4e6f-9745-7cf66cade23e"
    },
    {
        "segment_content": "གང་ཟག་གི་བར་དུ་འདུ་ཤེས་འཇུག་ན་ཡང༌། དེ་བྱང་ཆུབ་སེམས་དཔའ་ཞེས་མི་བྱ་བའི་ཕྱིར་རོ། །\n",
        "id": "a4366c27-c9f7-4513-b516-09f173fa5ab5"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་ཞེས་བྱ་བའི་ཆོས་དེ་གང་ཡང་མེད་པའི་ཕྱིར་རོ། །\n",
        "id": "1563b3dd-27b0-431b-9cde-1864c6bf487b"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "76d5ae2a-d8fd-4b83-ad99-e294ffda0f27"
    },
    {
        "segment_content": "དེ་བཞིན་གཤེགས་པས་དེ་བཞིན་གཤེགས་པ་མར་མེ་མཛད་ལས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་གང་ཡང་ཡོད་སྙམ་མམ། \n",
        "id": "dae7c5ad-0295-4f92-bfb9-3f160489fde8"
    },
    {
        "segment_content": "དེ་སྐད་ཅེས་བཀའ་སྩལ་པ་དང༌།བཅོམ་ལྡན་འདས་ལ་ཚེ་དང༌ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "d7aa030e-b0a9-4f2a-87e0-41495f24cbb1"
    },
    {
        "segment_content": "བཅོམ་ལྡན་འདས་དེ་བཞིན་གཤེགས་པས་དེ་བཞིན་གཤེགས་པ་མར་མེ་མཛད་ལས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མ་མཆིས་སོ། །\n",
        "id": "8fbf22b7-4711-4c79-bc93-be25b4add086"
    },
    {
        "segment_content": "དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་སྩལ་ཏོ། །\n",
        "id": "61c44097-5a70-44ab-85d8-7d6a651dd8e5"
    },
    {
        "segment_content": "རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། \n",
        "id": "16a30cc5-4b7e-4812-b921-b400aa68b678"
    },
    {
        "segment_content": "དེ་བཞིན་གཤེགས་པས་དེ་བཞིན་གཤེགས་པ་མར་མེ་མཛད་ལས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མེད་དོ། །\n",
        "id": "5a36bd49-1b43-41b8-bae2-d41aceb1f7a3"
    },
    {
        "segment_content": "རབ་འབྱོར་གལ་ཏེ་དེ་བཞིན་གཤེགས་པས་གང་མངོན་པར་རྫོགས་པར་སངས་རྒྱས་པའི་ཆོས་དེ་འགའ་ཞིག་ཡོད་པར་གྱུར་ན། དེ་བཞིན་གཤེགས་པ་མར་མེ་མཛད་ཀྱིས་ང་ལ་བྲམ་ཟེའི་ཁྱེའུ་ཁྱོད་མ་འོངས་པའི་དུས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ། ། ཞེས་ལུང་མི་སྟོན་པ་ཞིག་ན། \n",
        "id": "4289af9d-6f57-4d8c-a141-b688ce9015ee"
    },
    {
        "segment_content": "རབ་འབྱོར་འདི་ལྟར་དེ་བཞིན་གཤེགས་པས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མེད་པས་\n",
        "id": "79cf4137-fa09-4020-a7b6-7b982681be55"
    },
    {
        "segment_content": "དེའི་ཕྱིར་དེ་བཞིན་གཤེགས་པ་མར་མེ་མཛད་ཀྱིས་ང་ལ་བྲམ་ཟེའི་ཁྱེའུ་ཁྱོད་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །\n",
        "id": "038c8282-1f0f-4ba5-a8be-271cf245c894"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པ་ཞེས་པ་ནི། ཡང་དག་པའི་དེ་བཞིན་ཉིད་ཀྱི་ཚིག་བླ་དྭགས་ཡིན་པའི་ཕྱིར་རོ། །\n",
        "id": "fe85fd3f-ee5e-4f3e-8f2d-4f4b632a4176"
    },
    {
        "segment_content": "ཡང་རབ་འབྱོར་གང་ལ་ལ་ཞིག་འདི་སྐད་དུ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་ཞེས་ཟེར་ན། དེ་ལོག་པར་སྨྲ་བ་ཡིན་ནོ། །\n",
        "id": "41f34883-c89c-4927-9669-003ebe27644a"
    },
    {
        "segment_content": "དེ་དེ་བཞིན་གཤེགས་པས་བྱང་ཆུབ་སེམས་དཔའ་བྱང་ཆུབ་སེམས་དཔའ་ཞེས་བརྗོད་དོ་\n",
        "id": "124243ec-01c3-4a97-a1bf-48c6fb322b82"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མེད་པའི་ཕྱིར་རོ། །\n",
        "id": "71f3ebb4-90df-41f2-97d4-f92519c7851c"
    },
    {
        "segment_content": "རབ་འབྱོར་དེ་བཞིན་གཤེགས་པས་ཆོས་གང་མངོན་པར་རྫོགས་པར་སངས་རྒྱས་པའམ། བསྟན་པ་དེ་ལ་བདེན་པའང་མེད། རྫུན་པ་ཡང་མེད་དོ། །\n",
        "id": "57792196-9b0d-4f1c-bf24-30c41e15a41a"
    },
    {
        "segment_content": "དེ་བས་ན་དེ་བཞིན་གཤེགས་པས་ཆོས་ཐམས་ཅད་སངས་རྒྱས་ཀྱི་ཆོས་ཞེས་གསུངས་སོ། །\n",
        "id": "e01fc12e-50c4-41d4-a04a-c638015c1660"
    },
    {
        "segment_content": "རབ་འབྱོར་ཆོས་ཐམས་ཅད་ཅེས་བྱ་བ་ནི། དེ་དག་ཐམས་ཅད་ཆོས་མེད་པ་ཡིན་ཏེ། \n",
        "id": "54766351-1043-4a63-bfbc-5996ad5229cb"
    },
    {
        "segment_content": "དེས་ན་ཆོས་ཐམས་ཅད་སངས་རྒྱས་ཀྱི་ཆོས་ཞེས་བྱའོ། །\n",
        "id": "55aef8f6-d2f5-47b5-b49e-b50878660ca3"
    },
    {
        "segment_content": "རབ་འབྱོར་འདི་ལྟ་སྟེ་དཔེར་ན། སྐྱེས་བུ་ཞིག་མིའི་ལུས་དང་ལྡན་ཞིང་ལུས་ཆེན་པོར་གྱུར་པ་བཞིན་ནོ། །\n",
        "id": "cdfe5bdf-ce00-43eb-aa0e-ce558e66bc5e"
    },
    {
        "segment_content": "ཚེ་དང་ལྡན་པ་རབ་འབྱོར་གྱིས་གསོལ་པ། བཅོམ་ལྡན་འདས་དེ་བཞིན་གཤེགས་པས་སྐྱེས་བུ་མིའི་ལུས་དང་ལྡན་ཞིང་ལུས་ཆེན་པོ་ཞེས་གང་གསུངས་པ་དེ། དེ་བཞིན་གཤེགས་པས་ལུས་མ་མཆིས་པར་གསུངས་ཏེ། \n",
        "id": "7b165408-e542-418b-b895-44bd350d7a29"
    },
    {
        "segment_content": "དེས་ན་ལུས་དང་ལྡན་ཞིང་ལུས་ཆེན་པོ་ཞེས་བགྱིའོ། །\n",
        "id": "9d7e4a1b-6e19-4ed8-b4aa-4a88e06da3e0"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། །དེ་བཞིན་ཏེ། \n",
        "id": "6560e568-c6e0-452b-8bdc-a219c478ab5a"
    },
    {
        "segment_content": "བྱང་ཆུབ་སེམས་དཔའ་གང་འདི་སྐད་དུ་བདག་གིས་སེམས་ཅན་རྣམས་ཡོངས་སུ་མྱ་ངན་ལས་འདའོ་ཞེས་ཟེར་ན། དེ་བྱང་ཆུབ་སེམས་དཔའ་ཞེས་མི་བྱའོ། །\n",
        "id": "723962ba-9502-4777-bc5f-c37907644203"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་བྱང་ཆུབ་སེམས་དཔའ་ཞེས་བྱ་བའི་ཆོས་དེ་གང་ཡང་ཡོད་སྙམ་མམ།\n",
        "id": "9e90e70e-a52c-438c-bf8b-a6499610a88e"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "708906c0-7c67-4a10-a3bc-606e28549a85"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་བས་ན། དེ་བཞིན་གཤེགས་པས་ཆོས་ཐམས་ཅད་ནི་སེམས་ཅན་མེད་པ། སྲོག་མེད་པ། གང་ཟག་མེད་པའོ། །ཞེས་གསུངས་སོ། །\n",
        "id": "1d4744c9-0523-4227-b5eb-f485045db786"
    },
    {
        "segment_content": "ཡང་རབ་འབྱོར་བྱང་ཆུབ་སེམས་དཔའ་གང་ཞིག་འདི་སྐད་དུ། བདག་གིས་ཞིང་བཀོད་པ་རྣམས་བསྒྲུབ་བོ་ཞེས་ཟེར་ན། དེ་ཡང་དེ་བཞིན་དུ་བརྗོད་པར་བྱའོ། །\n",
        "id": "dda365d8-c7a8-40a4-8f1c-fc69fc636e5b"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་ཞིང་བཀོད་པ་རྣམས་ཞིང་བཀོད་པ་རྣམས་ཞེས་བྱ་བ་ནི། དེ་དག་བཀོད་པ་མེད་པར་དེ་བཞིན་གཤེགས་པས་གསུངས་པའི་ཕྱིར་ཏེ། \n",
        "id": "0480d170-c180-496a-891f-b9074f21c606"
    },
    {
        "segment_content": "དེས་ན་ཞིང་བཀོད་པ་རྣམས་ཞེས་བྱའོ། །\n",
        "id": "8508a33d-894d-4b8d-b47f-b03dc04f2ebf"
    },
    {
        "segment_content": "རབ་འབྱོར་བྱང་ཆུབ་སེམས་དཔའ་གང་ཞིག་འདི་སྐད་དུ། ཆོས་རྣམས་ནི་བདག་མེད་པ་ཆོས་རྣམས་ནི་བདག་མེད་པའོ་ཞེས་མོས་པ་དེ་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བརྗོད་དོ། །\n",
        "id": "aef96c28-0149-46f8-849f-6c9df5509f0c"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པ་ལ་ཤའི་སྤྱན་མངའ་སྙམ་མམ། \n",
        "id": "bd2f3bc5-6c8b-43f2-80c2-0fda1bad65bd"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། དེ་བཞིན་གཤེགས་པ་ལ་ཤའི་སྤྱན་མངའོ། །\n",
        "id": "d64dbb4b-c455-44df-82fb-516bd4339cdd"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "23e602ca-04b0-4df9-8687-bcfeebf100e2"
    },
    {
        "segment_content": "དེ་བཞིན་གཤེགས་པ་ལ་ལྷའི་སྤྱན་མངའ་སྙམ་མམ། \n",
        "id": "9e4d6cec-88dc-47f7-8eed-4adbdd685661"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། དེ་བཞིན་གཤེགས་པ་ལ་ལྷའི་སྤྱན་མངའོ། །\n",
        "id": "f5a8d9a1-8d66-4603-8026-ed333ff200f2"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "436dacf7-1575-4eb8-b49d-5362f8d10a2d"
    },
    {
        "segment_content": "དེ་བཞིན་གཤེགས་པ་ལ་ཤེས་རབ་ཀྱི་སྤྱན་མངའ་སྙམ་མམ། \n",
        "id": "f4bee661-20f4-4783-b02c-17e7fa4b4b8b"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། \n",
        "id": "4e06f94d-ef0c-4b79-a421-06079157cb9d"
    },
    {
        "segment_content": "དེ་བཞིན་གཤེགས་པ་ལ་ཤེས་རབ་ཀྱི་སྤྱན་མངའོ། །\n",
        "id": "1d41f544-878d-4117-84c0-8923233b6a69"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "8da52c31-d6a7-4714-bea1-2e251cf8fd78"
    },
    {
        "segment_content": "དེ་བཞིན་གཤེགས་པ་ལ་ཆོས་ཀྱི་སྤྱན་མངའ་སྙམ་མམ། \n",
        "id": "8e6e0883-f5c8-421f-90f0-e89392c21b86"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། \n",
        "id": "f0cc9db5-8bf3-43a7-85a3-4f60b5a43c36"
    },
    {
        "segment_content": "དེ་བཞིན་གཤེགས་པ་ལ་ཆོས་ཀྱི་སྤྱན་མངའོ། །\n",
        "id": "b4f26847-3de1-4fba-8044-e3aa98026eb6"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "50f4e463-4a75-4dd8-a579-92f96808e531"
    },
    {
        "segment_content": "དེ་བཞིན་གཤེགས་པ་ལ་སངས་རྒྱས་ཀྱི་སྤྱན་མངའ་སྙམ་མམ། \n",
        "id": "ebf35576-1918-418a-82cc-10e272dd73e8"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། \n",
        "id": "2ae789b5-073b-4146-beb5-a869cc414a50"
    },
    {
        "segment_content": "དེ་བཞིན་གཤེགས་པ་ལ་སངས་རྒྱས་ཀྱི་སྤྱན་མངའོ། །\n",
        "id": "7eaeb7c6-6451-4926-901d-cc5f9e860202"
    },
    {
        "segment_content": "བཅོམ་ལྡན་འདས་ཀྱི་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "3c490e9f-44b7-4461-b24b-b669032d4aa1"
    },
    {
        "segment_content": "གངྒཱའི་ཀླུང་གི་བྱེ་མ་ཇི་སྙེད་པ་གངྒཱའི་ཀླུང་ཡང་དེ་སྙེད་ཁོ་ནར་གྱུར་ལ། དེ་དག་གི་བྱེ་མ་དེ་སྙེད་ཀྱི་འཇིག་རྟེན་གྱི་ཁམས་སུ་གྱུར་ན། འཇིག་རྟེན་གྱི་ཁམས་དེ་དག་མང་བ་ཡིན་སྙམ་མམ། \n",
        "id": "eb76f818-527e-4a3b-8cbb-b91da1485f6c"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། \n",
        "id": "f4638d64-1fa8-4204-b9ab-dd8116846fbd"
    },
    {
        "segment_content": "འཇིག་རྟེན་གྱི་ཁམས་དེ་དག་མང་ལགས་སོ། །\n",
        "id": "7f602227-af7e-46d1-b0d6-0d6b62f9cdcc"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འཇིག་རྟེན་གྱི་ཁམས་དེ་དག་ན་སེམས་ཅན་ཇི་སྙེད་ཡོད་པ་དེ་དག་གི་བསམ་པ་ཐ་དད་པའི་སེམས་ཀྱི་རྒྱུན་ངས་རབ་ཏུ་ཤེས་སོ། །\n",
        "id": "ec7cec1c-082a-4cb4-922a-c0e1ddf8e3b3"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་སེམས་ཀྱི་རྒྱུན་སེམས་ཀྱི་རྒྱུན་ཞེས་བྱ་བ་ནི། དེ་རྒྱུན་མེད་པར་དེ་བཞིན་གཤེགས་པས་གསུངས་པའི་ཕྱིར་ཏེ། \n",
        "id": "8248c777-69f5-487d-9a0d-1e595be135ee"
    },
    {
        "segment_content": "དེས་ན་སེམས་ཀྱི་རྒྱུན་ཞེས་བྱའོ། །\n",
        "id": "e8b8c2a2-c030-4c50-b415-fcd38ac05f54"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་འདས་པའི་སེམས་ཀྱང་དམིགས་སུ་མེད། \n",
        "id": "a1a6ba0e-355a-4ca6-a3c2-1067464661ae"
    },
    {
        "segment_content": "མ་འོངས་པའི་སེམས་ཀྱང་དམིགས་སུ་མེད། \n",
        "id": "e6ba0bac-cfe6-40f4-9ac1-a029f1bf743e"
    },
    {
        "segment_content": "ད་ལྟར་བྱུང་བའི་སེམས་ཀྱང་དམིགས་སུ་མེད་པའི་ཕྱིར་རོ། །\n",
        "id": "c29cde82-f2da-49a4-a82c-d74e612d14f0"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "11298f99-2a89-4caf-a574-02296963554b"
    },
    {
        "segment_content": "གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ་སྦྱིན་པ་བྱིན་ན། རིགས་ཀྱི་བུའམ་རིགས་ཀྱི་བུ་མོ་དེ་གཞི་དེ་ལས་བསོད་ནམས་མང་དུ་བསྐྱེད་དམ། \n",
        "id": "8c9d3a55-079e-46a1-b3e5-c57700a213a6"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་མང་ལགས་སོ། །\n",
        "id": "47af7c8f-64bf-45f9-9dac-9a2b4a91750f"
    },
    {
        "segment_content": "བདེ་བར་གཤེགས་པ་མང་ལགས་སོ། །\n",
        "id": "6185f1f7-0ea9-4636-97f6-6ec64405b1a2"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། \n",
        "id": "53577974-bf4b-4f5b-973d-bfef43b61851"
    },
    {
        "segment_content": "རིགས་ཀྱི་བུའམ་རིགས་ཀྱི་བུ་མོ་དེ་གཞི་དེ་ལས་བསོད་ནམས་ཀྱི་ཕུང་པོ་མང་དུ་བསྐྱེད་དོ། །\n",
        "id": "9593f496-808b-4a90-84aa-a24f97311276"
    },
    {
        "segment_content": "ཡང་རབ་འབྱོར་གལ་ཏེ་བསོད་ནམས་ཀྱི་ཕུང་པོ་བསོད་ནམས་ཀྱི་ཕུང་པོར་གྱུར་པ་ན། བསོད་ནམས་ཀྱི་ཕུང་པོ་བསོད་ནམས་ཀྱི་ཕུང་པོ་ཞེས་དེ་བཞིན་གཤེགས་པ་མི་གསུང་ངོ་། །\n",
        "id": "3a4ff457-50f6-4f78-acff-773c2e37ed38"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "3df75987-d48d-4738-afaa-1e4899ca9447"
    },
    {
        "segment_content": "གཟུགས་ཀྱི་སྐུ་ཡོངས་སུ་གྲུབ་པས་དེ་བཞིན་གཤེགས་པར་བལྟ་བར་བྱ་སྙམ་མམ། \n",
        "id": "72027adb-7e3e-4380-938e-72124dd4232c"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "ff52ce1d-b19b-46f1-9eb2-8919a639cc5f"
    },
    {
        "segment_content": "གཟུགས་ཀྱི་སྐུ་ཡོངས་སུ་གྲུབ་པས་དེ་བཞིན་གཤེགས་པར་བལྟ་བར་མི་བགྱི་ལགས་སོ། །\n",
        "id": "ad8ec046-7bac-4ece-a626-bd2b36d015f4"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་གཟུགས་ཀྱི་སྐུ་ཡོངས་སུ་གྲུབ་པ་ཞེས་བགྱི་བ་ནི། དེ་ཡོངས་སུ་གྲུབ་པ་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ། \n",
        "id": "2cb18b5d-f2ae-47a9-ba65-576cc2f2a452"
    },
    {
        "segment_content": "དེས་ན་གཟུགས་ཀྱི་སྐུ་ཡོངས་སུ་གྲུབ་པ་ཞེས་བགྱིའོ། །\n",
        "id": "04819aa5-bfce-4422-bf89-05eb6109ca41"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས།\n",
        "id": "f1de8ecb-e8b4-4bdf-8706-7ce2e65be9a6"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་བྱ་སྙམ་མམ། \n",
        "id": "557db33c-c73a-49d2-9cb9-cf3c055460dd"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "93617fa4-ecac-43ef-95d8-865c48bbff4f"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་མི་བགྱི་ལགས་སོ། །\n",
        "id": "1c5757a9-6d04-4f53-83ad-7b7d65f8d9d4"
    },
    {
        "segment_content": "དེ་ཅིའི་སླད་དུ་ཞེ་ན། དེ་བཞིན་གཤེགས་པས་མཚན་ཕུན་སུམ་ཚོགས་པ་གང་གསུངས་པ་དེ། མཚན་ཕུན་སུམ་ཚོགས་པ་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ། \n",
        "id": "d7c7f08f-213b-4d79-a046-f07463004b17"
    },
    {
        "segment_content": "དེས་ན་མཚན་ཕུན་སུམ་ཚོགས་པ་ཞེས་བགྱིའོ། །\n",
        "id": "0bb3d991-da73-44a1-93f1-2558b567bd99"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། \n",
        "id": "b59d7b34-64f1-42ec-960d-09c9508941d0"
    },
    {
        "segment_content": "དེ་བཞིན་གཤེགས་པས་འདི་སྙམ་དུ་ངས་ཆོས་བསྟན་ཏོ་ཞེས་དགོངས་སོ་སྙམ་ན། རབ་འབྱོར་དེ་དེ་ལྟར་མི་ལྟ་སྟེ། \n",
        "id": "2248bdb8-a7a4-4d14-9717-3e0e48790a15"
    },
    {
        "segment_content": "དེ་བཞིན་གཤེགས་པས་གང་བསྟན་པའི་ཆོས་དེ་གང་ཡང་མེད་པའི་ཕྱིར་རོ། །\n",
        "id": "cb1e9c92-8a6a-450b-9855-1b557a256ab0"
    },
    {
        "segment_content": "རབ་འབྱོར་སུ་ཞིག་འདི་སྐད་དུ་དེ་བཞིན་གཤེགས་པས་ཆོས་བསྟན་ཏོ་ཞེས་ཟེར་ན། རབ་འབྱོར་དེ་ནི་མེད་པ་དང་ལོག་པར་ཟིན་པས་ང་ལ་སྐུར་བར་འགྱུར་རོ། །\n",
        "id": "f2fbc085-912b-49ef-8e36-7a9e7bd2fee9"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་ཆོས་བསྟན་པ་ཞེས་བྱ་བ་ནི་གང་ཆོས་བསྟན་པ་ཆོས་བསྟན་པ་ཞེས་བྱ་བར་དམིགས་པར་འགྱུར་བའི་ཆོས་དེ་གང་ཡང་མེད་པའི་ཕྱིར་རོ། །\n",
        "id": "05334519-216b-45e0-a576-0d1a34104896"
    },
    {
        "segment_content": "དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "a35bd04c-cc6b-43a4-860d-ea955b50af1d"
    },
    {
        "segment_content": "བཅོམ་ལྡན་འདས་མ་འོངས་པའི་དུས་ན། སེམས་ཅན་གང་དག་འདི་ལྟ་བུའི་ཆོས་བཤད་པ་འདི་ཐོས་ནས། མངོན་པར་ཡིད་ཆེས་པར་འགྱུར་བ་འབྱུང་བ་ལྟ་མཆིས་ལགས་སམ། \n",
        "id": "dc87c461-2d14-45fe-81ab-4f173cf90c90"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དག་ནི་སེམས་ཅན་ཡང་མ་ཡིན། སེམས་ཅན་མེད་པ་ཡང་མ་ཡིན་ནོ། །\n",
        "id": "517bfd7c-e790-4a66-a045-3efad9648e80"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་སེམས་ཅན་རྣམས་ཞེས་བྱ་བ་ནི། དེ་བཞིན་གཤེགས་པས་དེ་དག་སེམས་ཅན་མེད་པར་གསུངས་པའི་ཕྱིར་ཏེ། \n",
        "id": "08380866-67c8-4f22-89f9-e70ae5331bb8"
    },
    {
        "segment_content": "དེ་བས་ན་སེམས་ཅན་རྣམས་ཞེས་བྱའོ། །\n",
        "id": "f27aeb95-2fa7-494d-8362-3af6b487f3d4"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "0c2e3c50-153a-4bae-89e9-745a10195874"
    },
    {
        "segment_content": "དེ་བཞིན་གཤེགས་པས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་ཡོད་སྙམ་མམ།\n",
        "id": "01bd9b62-786e-43a0-92de-9e6ac952a84c"
    },
    {
        "segment_content": "ཚེ་དང་ལྡན་པ་རབ་འབྱོར་གྱིས་གསོལ་པ། བཅོམ་ལྡན་འདས་དེ་བཞིན་གཤེགས་པས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མ་མཆིས་ལགས་སོ། །\n",
        "id": "cc5e5d4d-8ecb-43b0-8be6-e288cc9e77b8"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། \n",
        "id": "e028df0b-7787-49b5-9d0d-067060e6a3de"
    },
    {
        "segment_content": "དེ་ལ་ཆོས་ཅུང་ཟད་ཀྱང་མི་དམིགས་ཤིང་མེད་དེ། \n",
        "id": "e3c39f09-c8b8-4da0-8e70-bfd8105796bf"
    },
    {
        "segment_content": "དེས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་བྱའོ། །\n",
        "id": "f9fe0da0-e1e8-40dc-8e42-dbcaf8a1b9d4"
    },
    {
        "segment_content": "ཡང་རབ་འབྱོར་ཆོས་དེ་ནི་མཉམ་པ་སྟེ། \n",
        "id": "82c9ce1c-5a88-497b-973a-255886387a4d"
    },
    {
        "segment_content": "དེ་ལ་མི་མཉམ་པ་དང་མཉམ་པ་གང་ཡང་མེད་པས། དེས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་བྱའོ། །\n",
        "id": "c07fc5c3-6976-4bae-91f5-4ab3779395aa"
    },
    {
        "segment_content": "བླ་ན་མེད་པ་ཡང་དག་པར་རྫོགས་པའི་བྱང་ཆུབ་དེ་ནི་བདག་མེད་པ་དང༌། སེམས་ཅན་མེད་པ་དང༌། སྲོག་མེད་པ་དང༌། གང་ཟག་མེད་པར་མཉམ་པ་སྟེ། \n",
        "id": "f650e7d6-f321-483b-b9b1-0dc09912d80d"
    },
    {
        "segment_content": "དགེ་བའི་ཆོས་ཐམས་ཅད་ཀྱིས་མངོན་པར་རྫོགས་པར་སངས་རྒྱས་སོ། །\n",
        "id": "76ebbbf3-aae7-45f9-9aaa-595083df0569"
    },
    {
        "segment_content": "རབ་འབྱོར་དགེ་བའི་ཆོས་རྣམས་ཞེས་བྱ་བ་ནི། དེ་དག་ཆོས་མེད་པ་ཉིད་དུ་དེ་བཞིན་གཤེགས་པས་གསུངས་ཏེ། \n",
        "id": "00292a3b-1e71-47bf-866a-7be493521d54"
    },
    {
        "segment_content": "དེས་ན་དགེ་བའི་ཆོས་རྣམས་ཞེས་བྱའོ། །\n",
        "id": "fc829748-cc90-494c-9d3f-a03b0b0a7357"
    },
    {
        "segment_content": "ཡང་རབ་འབྱོར་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་རིའི་རྒྱལ་པོ་རི་རབ་དག་ཇི་སྙེད་ཡོད་པ་དེ་ཙམ་གྱི་རིན་པོ་ཆེ་སྣ་བདུན་གྱི་ཕུང་པོ་མངོན་པར་བསྡུས་ཏེ། སྦྱིན་པ་བྱིན་པ་བས་གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་གཅིག་ཙམ་བཟུང་ནས་གཞན་དག་ལ་ཡང་བསྟན་ན། རབ་འབྱོར་བསོད་ནམས་ཀྱི་ཕུང་པོ་སྔ་མ་དེས་བརྒྱའི་ཆར་ཡང་ཉེ་བར་མི་འགྲོ་བ་ནས་རྒྱུའི་བར་དུ་ཡང་མི་བཟོད་དོ། །\n",
        "id": "b97d0041-eaa5-432a-9842-1c5969213294"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "a1392db3-7fc6-450e-a379-d9d4981e89ca"
    },
    {
        "segment_content": "དེ་བཞིན་གཤེགས་པས་འདི་སྙམ་དུ་ངས་སེམས་ཅན་རྣམས་བཀྲོལ་ལོ་ཞེས་དགོངས་སོ་སྙམ་ན། རབ་འབྱོར་དེ་ལྟར་མི་བལྟའོ། །\n",
        "id": "32f9eb13-b441-4841-b275-b36473ce645a"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པས་གང་བཀྲོལ་བའི་སེམས་ཅན་དེ་དག་གང་ཡང་མེད་པའི་ཕྱིར་རོ། །\n",
        "id": "b34b7b81-1881-4550-bd10-9fd1e2a64b51"
    },
    {
        "segment_content": "རབ་འབྱོར་གལ་ཏེ་དེ་བཞིན་གཤེགས་པས་སེམས་ཅན་གང་ལ་ལ་ཞིག་བཀྲོལ་བར་གྱུར་ན། དེ་ཉིད་དེ་བཞིན་གཤེགས་པས་བདག་ཏུ་འཛིན་པར་འགྱུར།\n",
        "id": "7ad11e05-38f8-43a7-91b4-c213e2b8d8ce"
    },
    {
        "segment_content": "སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་རོ། །\n",
        "id": "add0a67b-de42-4f8b-8601-e54010661f5d"
    },
    {
        "segment_content": "རབ་འབྱོར་བདག་ཏུ་འཛིན་ཅེས་བྱ་བ་ནི། འཛིན་པ་མེད་པར་དེ་བཞིན་གཤེགས་པས་གསུངས་ན། དེ་ཡང་བྱིས་པ་སོ་སོའི་སྐྱེ་བོ་རྣམས་ཀྱི་བཟུང་ངོ་། །\n",
        "id": "c00a0f19-2b55-44f7-9262-45765215f201"
    },
    {
        "segment_content": "རབ་འབྱོར་བྱིས་པ་སོ་སོའི་སྐྱེ་བོ་རྣམས་ཞེས་བྱ་བ་ནི། དེ་དག་སྐྱེ་བོ་མེད་པ་ཉིད་དུ་དེ་བཞིན་གཤེགས་པས་གསུངས་ཏེ། \n",
        "id": "f972f8b2-8191-41dd-9f55-9b9cc21daba7"
    },
    {
        "segment_content": "དེས་ན་བྱིས་པ་སོ་སོའི་སྐྱེ་བོ་རྣམས་ཞེས་བྱའོ། །\n",
        "id": "82914f52-b47c-40b6-b15d-40701e048d1d"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "b76ab2ca-1844-41bf-955b-155350a8fdd9"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་བྱ་སྙམ་མམ། \n",
        "id": "72dd4b63-4f36-479b-86bc-48f6fcd4aa97"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "f6a96304-6a3f-4c3f-a17d-f6668572f1f3"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་མི་བགྱི་ལགས་སོ། །\n",
        "id": "688b06c7-989c-476c-b712-2420965f6307"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་དེ་དེ་བཞིན་ནོ། །དེ་དེ་བཞིན་ཏེ། \n",
        "id": "68007358-6948-487a-8b63-e31e51a90af6"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་མི་བྱ་སྟེ།\n",
        "id": "c8abd78a-5b67-4817-9d14-fc9e22bf43c9"
    },
    {
        "segment_content": "རབ་འབྱོར་གལ་ཏེ་མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་འགྱུར་ན། འཁོར་ལོས་སྒྱུར་བའི་རྒྱལ་པོ་ཡང་དེ་བཞིན་གཤེགས་པར་འགྱུར་ཏེ།\n",
        "id": "762eb64f-1098-4d41-8d43-323ad3f24c5a"
    },
    {
        "segment_content": "དེ་བས་ན་མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་མི་བྱའོ། །\n",
        "id": "7cdeb273-31e3-4124-8af8-ebb7094300f6"
    },
    {
        "segment_content": "དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །\n",
        "id": "ccb0cf54-4bc9-48de-8fa8-b20a95d1a036"
    },
    {
        "segment_content": "བཅོམ་ལྡན་འདས་བདག་གིས་ཇི་ལྟར་བཅོམ་ལྡན་འདས་ཀྱིས་གསུངས་པའི་དོན་འཚལ་བ་ལྟར་ན། མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་བར་མི་བགྱི་ལགས་སོ། །\n",
        "id": "9f2ef6ad-b249-4cec-8209-bb05f0211709"
    },
    {
        "segment_content": "དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །\n",
        "id": "21d65477-dd01-431c-9c0d-ac32bd0fc00b"
    },
    {
        "segment_content": "གང་དག་ང་ལ་གཟུགས་སུ་མཐོང༌། །གང་དག་ང་ལ་སྒྲར་ཤེས་པ། །ལོག་པའི་ལམ་དུ་ཞུགས་པ་སྟེ། །\n",
        "id": "5b991ce1-9540-4fa7-acd7-4fd31ba17359"
    },
    {
        "segment_content": "སྐྱེ་བོ་དེ་དག་ང་མི་མཐོང༌། །\n",
        "id": "a76772f1-c040-4ee7-b062-34ab91c67100"
    },
    {
        "segment_content": "སངས་རྒྱས་རྣམས་ནི་ཆོས་ཉིད་ལྟ། །\n",
        "id": "d635fe5d-a57b-4d0b-8502-9bc123db6c1f"
    },
    {
        "segment_content": "འདྲེན་པ་རྣམས་ནི་ཆོས་ཀྱི་སྐུ། །ཆོས་ཉིད་ཤེས་པར་བྱ་མིན་པས། །དེ་ནི་རྣམ་པར་ཤེས་མི་ནུས། །\n",
        "id": "a5a4ea92-b482-4c74-a8a4-aeaaddf1709e"
    },
    {
        "segment_content": "རབ་འབྱོར་འདི་ཇི་སྙམ་དུ་སེམས། \n",
        "id": "0d64727e-2273-4bc7-91a3-a6968fa86021"
    },
    {
        "segment_content": "མཚན་ཕུན་སུམ་ཚོགས་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་སྙམ་དུ་འཛིན་ན། རབ་འབྱོར་ཁྱོད་ཀྱིས་དེ་ལྟར་བལྟ་བར་མི་བྱ་སྟེ། \n",
        "id": "2645092e-9111-426b-b827-27197a95ce1b"
    },
    {
        "segment_content": "རབ་འབྱོར་མཚན་ཕུན་སུམ་ཚོགས་པས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པ་མེད་དོ། །\n",
        "id": "7577336e-6529-43b9-9502-41b2ba477b00"
    },
    {
        "segment_content": "རབ་འབྱོར་ཁྱོད་འདི་སྙམ་དུ་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་རྣམས་ཀྱིས། ཆོས་གང་ལ་ལ་ཞིག་རྣམ་པར་བཤིག་པའམ་ཆད་པར་བཏགས་པའོ་སྙམ་དུ་འཛིན་ན། རབ་འབྱོར་དེ་དེ་ལྟར་བལྟ་བར་མི་བྱ་སྟེ། \n",
        "id": "7308b29c-1926-4c34-add0-01b6d0c68d3d"
    },
    {
        "segment_content": "བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་རྣམས་ཀྱིས། ཆོས་གང་ཡང་རྣམ་པར་བཤིག་པའམ། ཆད་པར་བཏགས་པ་མེད་དོ། །\n",
        "id": "5176bf79-eb8a-4c10-be80-6a579177fc0b"
    },
    {
        "segment_content": "ཡང་རབ་འབྱོར་རིགས་ཀྱི་བུའམ་རིགས་ཀྱི་བུ་མོ་གང་གིས་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དག་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ་སྦྱིན་པ་བྱིན་པ་བས། བྱང་ཆུབ་སེམས་དཔའ་གང་གིས་ཆོས་ཀྱི་རྣམ་གྲངས་འདི་བདག་མེད་ཅིང་སྐྱེ་བ་མེད་པ་ལ་བཟོད་པ་ཐོབ་ན། དེ་ཉིད་གཞི་དེ་ལས་བསོད་ནམས་ཀྱི་ཕུང་པོ་ཆོས་མང་དུ་གྲངས་མེད་དཔག་ཏུ་མེད་པ་བསྐྱེད་དོ། །\n",
        "id": "70803030-dff4-46cb-a7f2-f902bf4432cf"
    },
    {
        "segment_content": "ཡང་རབ་འབྱོར་བྱང་ཆུབ་སེམས་དཔས་བསོད་ནམས་ཀྱི་ཕུང་པོ་ཡོངས་སུ་གཟུང་བར་མི་བྱའོ། །\n",
        "id": "eff0e0f2-e3e8-4db6-80f9-57fde33904b6"
    },
    {
        "segment_content": "ཚེ་དང་ལྡན་པ་རབ་འབྱོར་གྱིས་གསོལ་པ། བཅོམ་ལྡན་འདས་བྱང་ཆུབ་སེམས་དཔས་བསོད་ནམས་ཀྱི་ཕུང་པོ་ཡོངས་སུ་གཟུང་བར་མི་བགྱི་ལགས་སམ། \n",
        "id": "dadd80dc-b4f3-4e5f-abe4-4e93dae8223e"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཡོངས་སུ་གཟུང་མོད་ཀྱིས། ལོག་པར་མི་བཟུང་སྟེ་\n",
        "id": "7b57cff4-eb20-476b-be49-ed0babd13280"
    },
    {
        "segment_content": "དེས་ན་ཡོངས་སུ་གཟུང་བ་ཞེས་བྱའོ། །\n",
        "id": "5c5faf3a-2714-4d0d-aa54-034f9091a9da"
    },
    {
        "segment_content": "ཡང་རབ་འབྱོར་གང་ལ་ལ་ཞིག་འདི་སྐད་དུ། དེ་བཞིན་གཤེགས་པ་བཞུད་དམ་བྱོན་ཏམ། བཞེངས་སམ། བཞུགས་སམ། མནལ་བར་མཛད་དོ་ཞེས་ཟེར་ན། དེས་ངས་བཤད་པའི་དོན་མི་ཤེས་སོ། །\n",
        "id": "443737c0-b293-4358-9ad2-df2229b6d2bb"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པ་ཞེས་བྱ་བ་ནི། གར་ཡང་མ་བཞུད། གང་ནས་ཀྱང་མ་བྱོན་པའི་ཕྱིར་ཏེ། \n",
        "id": "b9b3e34e-f50b-4aef-b8e2-578c4c2e428f"
    },
    {
        "segment_content": "དེས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཞེས་བྱའོ། །\n",
        "id": "9ee20b96-444e-4c1c-b96d-330f0a27550a"
    },
    {
        "segment_content": "ཡང་རབ་འབྱོར་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སའི་རྡུལ་ཇི་སྙེད་ཡོད་པ་དེ་དག །འདི་ལྟ་སྟེ་དཔེར་ན་རྡུལ་ཕྲ་རབ་ཀྱི་ཚོགས་བཞིན་དུ་ཕྱེ་མར་བྱས་ན། རབ་འབྱོར་འདི་ཇི་སྙམ་དུ་སེམས། རྡུལ་ཕྲ་རབ་ཀྱི་ཚོགས་དེ་མང་བ་ཡིན་སྙམ་མམ། \n",
        "id": "1c0e5617-9a49-43f4-a246-97aeabec5dcc"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་ལྟར་ལགས་ཏེ། \n",
        "id": "ce8430f6-6cf2-4372-a3ab-1ab6019cc277"
    },
    {
        "segment_content": "རྡུལ་ཕྲ་རབ་ཀྱི་ཚོགས་དེ་མང་བ་ལགས་སོ། །\n",
        "id": "8ccf51ee-7f47-443e-a6ee-49a20246e7b9"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་གལ་ཏེ་རྡུལ་ཕྲ་རབ་ཀྱི་ཚོགས་ཤིག་མཆིས་པར་གྱུར་ན། བཅོམ་ལྡན་འདས་ཀྱིས་རྡུལ་ཕྲ་རབ་ཀྱི་ཚོགས་ཞེས་བཀའ་མི་སྩོལ་བའི་སླད་དུའོ། །\n",
        "id": "a8ea2d85-0e85-4be2-be02-f6deeeab940d"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་ཀྱི་རྡུལ་ཕྲ་རབ་ཀྱི་ཚོགས་ཞེས་གང་གསུངས་པ་དེ་ཚོགས་མ་མཆིས་པར་དེ་བཞིན་གཤེགས་པའི་གསུངས་པའི་སླད་དུ་སྟེ། \n",
        "id": "82d96e6b-5078-498e-a684-c1de4e822923"
    },
    {
        "segment_content": "དེས་ན་རྡུལ་ཕྲ་རབ་ཀྱི་ཚོགས་ཞེས་བགྱིའོ། །\n",
        "id": "724a74ee-14a0-4a70-b71e-39bc774e596d"
    },
    {
        "segment_content": "དེ་བཞིན་གཤེགས་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་གང་གསུངས་པ་དེ་ཁམས་མ་མཆིས་པར་དེ་བཞིན་གཤེགས་པས་གསུངས་ཏེ། \n",
        "id": "53bc31bd-131e-46e9-b3f3-d28d733bfeea"
    },
    {
        "segment_content": "དེས་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བགྱིའོ། །\n",
        "id": "ad7b876f-49ec-4a00-8025-26d56b6ceaa7"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་གལ་ཏེ་འཇིག་རྟེན་གྱི་ཁམས་ཤིག་མཆིས་པར་གྱུར་ན། དེ་ཉིད་རིལ་པོར་འཛིན་པར་འགྱུར་བའི་སླད་དུའོ། །\n",
        "id": "6fc28771-5e8d-4992-ace9-f7961c2837d8"
    },
    {
        "segment_content": "དེ་བཞིན་གཤེགས་པས་རིལ་པོར་འཛིན་པར་གསུངས་པ་དེ་འཛིན་པ་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ། \n",
        "id": "cbdcd7de-d950-49ca-b612-bb6898d772ab"
    },
    {
        "segment_content": "དེས་ན་རིལ་པོར་འཛིན་པ་ཞེས་བགྱིའོ། །\n",
        "id": "d7e68218-2980-4772-97e8-c3552ff10348"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་རིལ་པོར་འཛིན་པ་ཉིད་ནི་ཐ་སྙད་དེ། \n",
        "id": "f2721fc2-e017-4cf6-8f82-604bf5a4a0bd"
    },
    {
        "segment_content": "ཆོས་དེ་ནི་བརྗོད་དུ་མེད་པ་ཡིན་ན། དེ་ཡང་བྱིས་པ་སོ་སོའི་སྐྱེ་བོ་རྣམས་ཀྱིས་གཟུང་ངོ་། །\n",
        "id": "ea2b8322-af7f-48b7-955b-f9e64c365114"
    },
    {
        "segment_content": "རབ་འབྱོར་གང་ལ་ལ་ཞིག་འདི་སྐད་དུ། དེ་བཞིན་གཤེགས་པས་བདག་ཏུ་ལྟ་བར་གསུངས། \n",
        "id": "dabccc6c-c01a-408a-8846-8f73ec41ec94"
    },
    {
        "segment_content": "དེ་བཞིན་གཤེགས་པས་སེམས་ཅན་དུ་ལྟ་བ་དང༌། སྲོག་ཏུ་ལྟ་བ་དང༌། གང་ཟག་ཏུ་ལྟ་བར་གསུངས་སོ། །ཞེས་ཟེར་ན་དེ་ཡང་དག་པར་སྨྲ་བས་སྨྲ་བ་ཡིན་ནམ། \n",
        "id": "f0af6bdc-b707-44df-a5ad-e9f2f2a9f54b"
    },
    {
        "segment_content": "རབ་འབྱོར་གྱིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །\n",
        "id": "4198612b-377c-41b8-b413-42283dc9587a"
    },
    {
        "segment_content": "བདེ་བར་གཤེགས་པ་དེ་ནི་མ་ལགས་སོ། །\n",
        "id": "614aa021-a24c-4b3d-ac8c-fa8bfd2cf3d6"
    },
    {
        "segment_content": "དེ་ཅིའི་སླད་དུ་ཞེ་ན། བཅོམ་ལྡན་འདས་དེ་བཞིན་གཤེགས་པས་བདག་ཏུ་ལྟ་བར་གང་གསུངས་པ་དེ་ནི་ལྟ་བ་མ་མཆིས་པར་དེ་བཞིན་གཤེགས་པས་གསུངས་པའི་སླད་དུ་སྟེ། \n",
        "id": "5b6794f2-0b3b-4ad9-9469-d973471a4788"
    },
    {
        "segment_content": "དེས་ན་བདག་ཏུ་ལྟ་བ་ཞེས་བགྱིའོ། །\n",
        "id": "9d74dd49-62b1-4175-a094-b1c4a7be0251"
    },
    {
        "segment_content": "བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་འདི་ལ་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། འདི་ལྟར་ཆོས་ཐམས་ཅད་ཤེས་པར་བྱ། བལྟ་བར་བྱ། མོས་པར་བྱ་སྟེ།\n",
        "id": "8dacbc01-4713-44cd-91d6-be6c281085f9"
    },
    {
        "segment_content": "ཅི་ནས་ཆོས་སུ་འདུ་ཤེས་པ་ལ་མི་གནས་པར་ཤེས་པར་བྱའོ། །\n",
        "id": "b45bdd74-698d-4e5f-bd5f-854ff94d89b2"
    },
    {
        "segment_content": "དེ་ཅིའི་ཕྱིར་ཞེ་ན། རབ་འབྱོར་ཆོས་སུ་འདུ་ཤེས་ཆོས་སུ་འདུ་ཤེས་ཞེས་བྱ་བ་ནི། དེ་འདུ་ཤེས་མེད་པར་དེ་བཞིན་གཤེགས་པས་གསུངས་པའི་ཕྱིར་ཏེ། \n",
        "id": "968f1b73-f752-45ba-819d-b1e016887b26"
    },
    {
        "segment_content": "དེས་ན་ཆོས་སུ་འདུ་ཤེས་ཆོས་སུ་འདུ་ཤེས་ཞེས་བྱའོ། །\n",
        "id": "ee697478-028d-49a4-abaa-ab94d7a68f9e"
    },
    {
        "segment_content": "ཡང་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་གིས་འཇིག་རྟེན་གྱི་ཁམས་དཔག་ཏུ་མེད་ཅིང་གྲངས་མེད་པ་དག་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ་སྦྱིན་པ་བྱིན་པ་བས། རིགས་ཀྱི་བུའམ་རིགས་ཀྱི་བུ་མོ་གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བྲིས་ནས་འཛིན་ཏམ། འཆང་ངམ། ཀློག་གམ། ཀུན་ཆུབ་པར་བྱེད་དམ། གཞན་དག་ལ་རྒྱ་ཆེར་ཡང་དག་པར་རབ་ཏུ་སྟོན་ན་དེ་ཉིད་གཞི་དེ་ལས་བསོད་ནམས་ཆེས་མང་དུ་གྲངས་མེད་དཔག་ཏུ་མེད་པ་བསྐྱེད་དོ། །\n",
        "id": "0975a6f2-98f1-4844-aa43-2f286d6c2702"
    },
    {
        "segment_content": "ཇི་ལྟར་ཡང་དག་པར་རབ་ཏུ་སྟོན་ཅེ་ན། ཇི་ལྟར་ཡང་དག་པར་རབ་ཏུ་མི་སྟོན་པ་དེ་བཞིན་དུ་ཡང་དག་པར་རབ་ཏུ་སྟོན་པ་སྟེ། \n",
        "id": "308c27d2-3059-4c58-83bf-3536e154555b"
    },
    {
        "segment_content": "དེས་ན་ཡང་དག་པར་རབ་ཏུ་སྟོན་པ་ཞེས་བྱའོ། །\n",
        "id": "6e5d1035-111b-4e7e-9922-6b27d9101079"
    },
    {
        "segment_content": "སྐར་མ་རབ་རིབ་མར་མེ་དང༌། །སྒྱུ་མ་ཟིལ་བ་ཆུ་བུར་དང༌། །རྨི་ལམ་གློག་དང་སྤྲིན་ལྟ་བུ། །འདུས་བྱས་ཐམས་ཅད་དེ་ལྟར་ལྟ། །\n",
        "id": "9fc98f88-9fb0-46df-9d12-06ddb5b47559"
    },
    {
        "segment_content": "བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། གནས་བརྟན་རབ་འབྱོར་དང༌། དགེ་སློང་དེ་དག་དང༌། བྱང་ཆུབ་སེམས་དཔའ་དེ་དག་དང༌། འཁོར་བཞི་པོ་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་དང༌། ལྷ་དང༌། མི་དང་ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རངས་ཏེ། \n",
        "id": "cb909b4e-7ef1-482d-8969-32fc24dc5e0f"
    },
    {
        "segment_content": "བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།\n",
        "id": "6bcae4fb-704c-4fe3-932f-a5dd271c9537"
    },
    {
        "segment_content": "འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་གཅོད་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།\n",
        "id": "79f633bc-9394-4cb5-8391-1f2bed512157"
    },
    {
        "segment_content": "ན་མོ་བྷ་ག་ཝ་ཏེ། པྲཛྙཱ་པ་ར་མི་ཏ་ཡེ། ཨོཾ་ན་ཏ་ད་ཏི་ཏ། ཨི་ལི་ཤི །ཨི་ལི་ཤི །མི་ལི་ཤི །མི་ལི་ཤི །བྷི་ན་ཡན་བྷི་ན་ཡན། ན་མོ་བྷ་ག་ཝ་ཏེ། པྲད་ཏྱཾ་པྲ་ཏེ། ཨི་རི་ཏི། ཨི་རི་ཏི། མི་ར་ཏི། མི་རི་ཏི། ཤུ་རི་ཏི། ཤུ་རི་ཏི། ཨུ་ཤུ་རི་ཨུ་ཤུ་རི། བྷུ་ཡུ་ཡེ་བྷུ་ཡུ་ཡེ་སྭཱཧཱ།\n",
        "id": "7ccfc682-9984-4e56-bcda-e8fc7e197729"
    },
    {
        "segment_content": "རྡོ་རྗེ་གཅོད་པའི་སྙིང་པོ་འདི་ལན་གཅིག་བཟླས་པས་རྡོ་རྗེ་གཅོད་པ་ཁྲི་དགུ་སྟོང་བཀླགས་པ་དང་མཉམ་པར་འགྱུར་རོ། །\n",
        "id": "487e3424-3664-444d-83f8-db7e64e9648c"
    },
    {
        "segment_content": "ཡེ་དྷརྨ་ཧེ་ཏུ་པྲ་བྷ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མི་ཧཱ་ཤྲ་མ་ཎ་ཡེ་སྭཱཧཱ།། །།\n",
        "id": "c50fad6f-70d1-4491-aa2a-a0db76e4b130"
    }
]